<h2> Scéal Sheáin Mic Bradáin</h2>
<p><img src ="/pic/heron.jpg"></p>
<p>Rud Eile</>
<p>
Bhí fear fadó, agus níor phós sé go raibh tonn mhaith aoise
aige.  Bhíodh spéis mhór aige in iascaireacht.  Do théadh sé
amach gach lá agus ní ghabhadh sé níos mó ná aon iasc amháin
insan ló.  Do chaith sé i bhfad ar an mbealach sin agus dá
mbeadh sé amuigh in imeacht an lae ní fhéadfadh sé a
ghabhadh acht aon iasc amháin. Mar sin féin do lean sé dhe
le súil go n-éireodh lá icíneacht leis go maith.
</p><p>
Do tharla go raibh sé lá ar bhruach na haibhne agus é
thar éis iasc do mharbhadh.  Bhí an tráthnóna ag
teacht agus do bhí sé ag crapadh suas a
dhorú, nuair do chonaic sé fear ag teacht
chuige le port na haibhne.  Do bheannaíodar
dá chéile.
</p><p>
Ansin d'fhiafraigh an coigcríoch dhe an raibh lá maith aige.
D'fhreagair an t-iascaire é agus dúirt sé leis nach raibh
aige acht an t-aon iasc amháin de bharr an lae, "agus is mar
sin," ar sé "dom gach lá, dá gcaithfinn mo shaol anso, óir
ní fhéadfainn a mharbhadh acht an t-aon iasc insan ló." "Ó",
arsa an coigríoch, "féach iarracht eile leis agus féach
céard a chuirfeadh Dia chugat."
</p><p>
"Níl aon mhaith dhá fhéachaint," dúirt an t-iascaire.
</p><p>
"Glac mo chomhairle," dúirt an fear eile; "scaoil amach do
dhorú."
</p><p>
Rinne an t-iascaire sin. Ba ghearr ina dhiaidh sin go raibh
bradán mór, breá ar cheann an dorú.  Do tharraing sé suas ar
bruach an bradán álainn.
</p><p>
"Anois," arsa an coigríoch, "is maith go ndearnais mo
chomhairle."
</p><p>
Ansin do bhain an t-iascaire an dúán as agus do leag sé suas
ar an talamh é.
</p><p>
"Anois," arsa an coigríoch leis, "tabhair abhaile é sin gan
mhoill, agus tabhair do d'mhnaoi é - nárbh é do bhí an
t-iascaire i bhfad pósta agus níorbh é toil Dé aon ghin
chlainne a chur chucu.  Ar an ábhar sin, dúirt an coigríoch
leis, "déarfairse le do mhnaoi an bradán so a ghléas, agus
itheadh sí dhe. Acht tá deirfiúr do do mhnaoi insan tigh ina
bhfuil sibh agus ná blaiseadh sí dhe ná duine ar bith eile;
agus trí ráithe  ó anocht beidh gin chlainne ag do mhnaoi."
</p><p>
An coigríoch a bhí ann, ba é duine beannaithe nó teachtaire
ó Dhia, mar déarfaidís insan t-seanaimsir.
<p>
Do thug sé abhaile an bradán, do thug sé dá mhnaoi é, agus
dúirt sé léi a fháil réidh agus itheadh de. Níor chuimhnigh
sé bagairt uirthi gan ligean don deirfiúr blaiseadh dhe ná a
itheadh. D'ith an deirfiúr dhe gan fhios aici go raibh sé
toirmiscthe dhi a itheadh.
</p><p>
Trí ráithe ón oíche sin bhí mac óg ag an mnaoi agus ag an
deirfiúr mar a gcéanna.
</p><p>
Maise, bhí go maith agus ní raibh go holc, agus do bhí áthas
mór ar an bhfear gur chuir Dia gin chlainne ar a shliocht i
ndeireadh a laetheadh. D'éirigh an bheirt mhac suas ina
malraighibh mhaithe ag fás agus ag borradh, agus ag leathnú
go hiontas ag na comharsanaíbh ar a bhfeabhas.
</p><p>
Ar mbeith chomh cosúil le chéile dóibh ina scéimh, a mbláth,
i ndath a ngruaige, agus i gcomhairde, nár aithnigh ceachtar
de na máthairibh a leanbh féin thar leanbh eile acht go
dtiocfadh gach leanbh acu chun a mháthair féin, nuair a
ghlaodh faduis orthu ina n-ainm. Ba é b'ainm díofa Seán
agus Brian Mhic Bradáin.
</p><p>
Do fuair siad scoil agus léann mar ba oiriúnach, agus do bhí
gnaoi agus cion ag gach duine orthu dár aithnigh iad.
Gídheadh bhí imní mhór ar mháthair Sheáin ar an ábhar so
nach raibh sí riamh sásta mar nár fhéad sí a mac féin a
aithneachtáil thar mac na deirfiúra.
</p><p>
Do tharlaigh gur tháinig seanbhean ag siúl isteach chuici
tráthnóna beag fómhair agus do lig sí a rún léi, 'sé sin ag
inseacht di an imní a bhí uirthi agus an fáth a bhí leis.
</p><p>
"Fóill," arsa an chailleach, "is furasde sin a leigheas.
Faoi cheann dá lá, 'sé sin, taca an tráthnóna an t-am a
mbeidh na buachaillí ag filleadh ó scoil, luífidh tusa ar do
leaba agus ligfidh tú ort féin go bhfuilir tinn.
</p><p>
"Nuair a thiocfas siad isteach ón scoil fiafróidh siad cá
bhfuil a máithreacha. Déarfíor le do mhac go bhfuilir i do
luigheadh tinn ar do leaba.
</p><p>
"Ar dhul chun do sheomra dhó fiafróidh sé dhíot céard atá
ort nó cén éagaoin sin ort, agus tiocfaidh sé agus pógfaidh
sé thú.  Ansin cuirfidh tusa lámh faoina mhuineál agus
bainfidh tú greim fiacal as a chluais dheas.  Uaidh sin
amach beidh aithne mhaith agat air."
</p><p>
Do rinne an mháthair gach uile ní ar chomhairle na caillí.
Nuair a d'airigh sé créad a rinne sí d'fhiafraigh sé, le
hiontas mór, cén chiall di sin a dhéanamh.
</p><p>
"Inseodsa sin duit, a mhic," arsa an mháthair, "níor fhéadas
ariamh thú a aithneachtáil thar do chol ceathar nó do
dheartháir mar a bheirimid air."
</p><p>
"A mháthair," ar seisean, "is olc an rud a rinne tú.  Ar an
ábhar sin, caithfidh mise imeacht anois; murach go ndearna
tusa mar a rinne tú, ní bheadh ormsa imeacht mar sin.
Imeodsa anois agus fanfaidh mo dheartháir i mb'fhuil sibh.
Má mhairfinn tamall fillfead ar ais chugat. Mar sin gléas
lón dom leis an mbealaigh."
</p><p>
D'fhág sé slán agus beannacht acu dheireadh ag a dheartháir,
Brian, agus dúirt sé leis na focla so.
</p><p>
"Tar uait liomsa ag an tobar atá san ngairdín."
</p><p>
Do chuaigh siad ann. Ansin, dúirt seisean - "An bhfeiceann
tú an t-uisce sin?"
</p><p>
"Feicim", dúirt an deartháir.
</p><p>
"Faoi cheann lá agus bliain ó inniú," arsa Seán, "má bhímse
beo beidh barr meala ar an tobar agus mura mbeidhead beidh
barr fola air, agus tabhair aire mhaith don bhaile agus don
té atá mé fágáil i mo dhiaidh i do chúram."
</p><p>
Ansin do scar siad ó chéile. Do chuaigh Seán ina bhóthar
agus d'fhill an deartháir chun an tí go buartha, doilíosach.
Do bhí Seán ag gluaiseacht in imeacht an lae sin go taca
tráthnóna. Do tharla fear air ar an slí agus do bheannaigh
siad dá chéile.
</p><p>
D'fhiafraigh an fear dhe cad é do thriall sé nó cad é do bhí
rún aige dul. Ar fhreagairt 'é dó dúirt sé go raibh sé i
bhfad ón bhaile agus go raibh sé ag tóraíocht aimsire.
</p><p>
"Is maith mar tharlaigh," dúirt an coigríoch; "is é do
leithéid do theastaíos uaimse."
</p><p>
"Bhéarfaidh mise obair duit má tá tú sásta," ar Seán.
"Ní móide go mb'fhearr ar bith é."
</p><p>
Mar sin do ghluais siad leosan go ndeachaigh siad a bhaile
ag tigh an choigríocha. Ansin do chaitheadar an oíche ag
caint 's ag comhrá agus ag cur síos ar níthibh airithe
tairbheacha taithneamhacha.
</p><p>
Ar maidin nuair a d'éirigh an scológ do ghlaoigh sé chuige
ar an mbuachaill aimsire agus is í an chaint do rinne sé
leis.
</p><p>
"Iocaimse," dúirt sé, "an t-oiread so san mbliain le gach
buachaill dá mbíonn agam.  Má tá tusa sásta gheobhair an rud
céanna."
</p><p>
"Táimse sásta," ar Seán.
</p><p>
"Anois," arsa an feilméirí, "is é an obair a bheas ort, ag
fosaíocht le ceithre cinn de ghabhraibh atá agam; obair
éadrom nach ndéanfaidh dochar duit. Le bruach na coille atá
ag imeacht le mo theorainn agus bhus éigin duit gan na
gabhair a ligean isteach thairsti. An té leis an taobh
istigh is triúr fathach iad. Atá gairdín cúirialta ann a
bhfuil iomad de chrannaibh úll ag fás ann agus bíonn na
gabhair ag dul trasna agus ag itheadh na n-úll. Mar sin, bí
aireach ar do ghnathaigh."
</p><p>
"Déanfad sin," a dúirt Seán
</p><p>
Is ansin, ar éirí don mháistir, chuaigh sé leis gur
thaispeáin sé an teora dhó. Ina dhiaidh sin d'fhill an
máistir ar ais agus d'fhág sé Seán ag fosaíocht leis na
gabhraibh.
</p><p>
Faoi cheann tamaill agus é ag faireadh go dícheallach
thosaigh sé ag dearcadh thar bhalla an ghairdín ar an toradh
breá, cumhra do bhí ar na crannaibh. Do chuir sé spéis mhór
sna húllaibh apaí, agus dúirt sé leis féin.
</p><p>
"Féachfadsa roinnt acu a fháil pé bith rud do thiocfas as."
</p><p>
Do bhuail sé cos i lár na cloí agus lámh ina bharr agus bhí
sé istigh gan mhoill.
</p><p>
Ar dhul suas i gcrann do go mbaineadh sé cuid de na
húllaibh, acht ní raibh an dara úll bainte aige nuair a bhí
ceann de na gabhraibh isteach chuige.
</p><p>
"Meig! meig" arsa an gabhar, "tabhair dhomsa úll."
</p><p>
"Sorro dhíot," arsa Seán, "níl an dara úll bainte agam féin
fós."
</p><p>
Mar sin féin, chaith sé ceann chuici, agus d'ith sí go milis
é. Óir do bhí dúil mhór ag na gabhraibh in úllaibh. Do bhí
sé ag baint ceann eile nó dhó nuair do léim an dara gabhar
isteach chuige.
</p><p>
"Meig! meig!" arsa an dara gabhar, "caith chugamsa ceann
eile."
</p><p>
"Do chrá, nár fhagaid tú; is beag atá agam féin fós," arsa
Seán, acht do chaith sé ceann chuici. Do bhuail sí cos air
agus do chuir sí fiacail ann.
</p><p>
Do bhí sí dhá itheadh agus dúil mhór aici ann, nuair chonaic
an tríú gabhar an chuid eile istigh.  Ní comhartha daoibh na
damhsa ag dul go léim ar an gclaí agus isteach léi.
</p><p>
"Meig! meig!" ar sise, "roinn liomsa."
</p><p>
"Sorra dhíot," dúirt sé, "is beag atá agam féin, fós acht
mar sin féin, so ceann duit."
</p><p>
Ní raibh an focal ráite aige nuair a tháinig néal dorcha os
a chionn agus d'airigh sé fathach na dtrí chloigeann agus na
dtrí cholainn leis an chlaíomh thine ag triall air.
</p><p>
"Fubh" fáth! féasóg! Faighim boladh an Éireannaigh bhréagach
bradach," a scread n fathach. "Céard do thug anso thú?"
dúirt sé nuair a chonaic sé Seán insan gcrann.
</p><p>
"Cé is fearr leat troid le sáitibh sceannadh glasa i mbarr
easnachadh nó coraíocht ar leacrachaibh dearga tine?"
</p><p>
"Scread mhaidne ort," dúirt Seán, "a rud ghránna, ní fhuil é
cóir ná ceart a thabhairt duit; do tháinig mise anso acht le
gach cóir agus ceart a bhaint díot."
</p><p>
Do bhí a chlaíomh solais ina láimh aige a dhiongnadh sé
solas i ndorchadas.
</p><p>
Leis sin rugadar ar a chéile agus chuadar ag coraíocht ar
leacrachaibh dearga.  Do bhí siad ag cur solas lena gcosaibh
as na leacrachaibh do bhí ag éirí ina n-áiníochaidh insan
aer go rinn siad bogán den chruadhán agus cruadhán den
bhogán , go dtarraing siad uisce as na clochaibh agus go
ndearna siad clocha den uisce le neart a gcnámh.  Acht
d'éirigh le Seán tar éis aimsire fada cos a bhaint as.
</p><p>
Tháinig spideog an bhrollaigh deirg ar an gclaí lena ais
agus is iad so na focla do labhair sé.
</p><p>
"Sheáin, Mhic Bradáin," ar sise, "anois an t-am, agus má
ligeann tú thart é atá tú críochnaithe."
</p><p>
Ar cloistean na bhfocladh so do Sheán do tháinig neart na
gcéadaibh fear ann agus misneach dhá réir. Do rug siad ar a
chéile arís ar an dara casadh, do thug sé don fhathach agus
chuir sé síos go dtí na glúineadh é. Ina dhiaidh sin do
chuir sé go dtína choim é, agus an treas iarracht do chuir
sé síos tríd an talamh go dtína smig é.
</p><p>
<h4>le bheith ar leanúin</h4>
