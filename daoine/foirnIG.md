

##  Foireann Ghnó Chonradh na Gaeilge 1897
[Siar](/SC1/scl-1.html) | [Baile](/index.html) | [Scéalta](/liosta.xml) | [daoine](/daoine.xml)

-----
# Na Fir Ghnímh

Dá mbainfí amach an chuid scríofa den doiciméad seo, an té gan aithne shúl ar aon fhear den dream atá cruinn, déarfadh sé, b'fhéidir, gur polaiteoirí nó fir ardghnó an drong fear seo atá ag amharc amach air nó ag amharc i dtreo todhchaí a bhfuil lánmuinín  acu aisti. Ní thiocfadh  nach rachadh struchtúr an phictiúir ina rith i bhfeidhm ar an duine féachana: fear ard láidir faoina chroiméal leathan i lár báire san chúlmhuintir, saoi liath féasógach machnamhach dáiríre i lár báire sna suíocháin tosaigh, cultacha costasacha agus éagsúlacht deas stíle carbhat, lámh ar ghualainn thall agus abhus, diongbháilteacht léirithe go teann ar gach aon bhéal - pirimid thacúil de fhir ghnímh.

Dá mbeadh caint ag an phictúr labharfadh sé ar mhuinín, ar bhuanseasamhacht, ar lándóchas,
ar thraidisiún oirirc, ar cheiliúradh gan náire, ar chomhneart agus chomhoibriú ar feadh na nglúnta is na n-aoiseanna, ar déanamh gnoithe go neamheaglach i láthair an namhad.

An seomra féin a lonnaíonn siad, is ceann spéiriúil, fairsing, lánlasta é, a shíleáil i bhfad in airde uafa, os a gcionn, gan baol daofa choíche tuirlingt cocháin ar ghruaig nó fluchadh an deoir anuas ar chúl muineáil. Bíodh bród astu. Ba fhir gnímh iad.

![alt text](/pic/foirn-IG.jpg)

## Obair ar son na Gaeilge san 19ú Chéad
### Cúlra Garbh


Taobh istigh de thréimhse bheag de scór bliain, ó 1880 - 1900, rinneadh obair ábhalmhór
ar son an Ghaeilge a bhuanú agus a athbheochan. An fonn a bhí ann tarrtháil a thabhairt
ar an Ghaeilge agus í a athláidriú, d'éirigh sé feiceálach fríd na heagraíochtaí
Gaeilge a bunaíodh agus a gcuid oibre. An obair seo ar fad, bhí an oiread sin dí ar siúl, agus nach furasta a cúrsa a leanstan. Níor *fhás aon oíche* an feiniméan seo, ach is léir gur cuireadh dlús suntasach leis an ghluaiseacht - an ghluaiseacht a bhéarfadh a ceart ar ais don teanga dhúchais.

Tháinig cuid mhór de fhuinneamh na gluaiseachta ó fhuinneamh na mball sna heagraíochtaí úra. Níor leor leo siúd, a thuilleadh, caomhnú láimhscríbhinní agus seanleabhar, de gheall ar ábhar taighde a sholáthar don ghramadóir, don tsaoi ársaíochta, agus don aos ardléinn amháin: ní shásódh rud ar bith iad ach an teanga a chur in áit lárnach i ngach aon ghné den tsaol reatha agus den tsaol a bhí le theacht.

Ba theanga intleachta, shóisialta, ealaíne, eolaíochta í feasta. Chuirfí an teanga
ar ais ina suí go maorga bródúil mar a bhí san am údaí nár *chúige beag* suarach de chuid impireacht na Sasanach í Éire. Níor bheag sin agus an tír i ndiaidh a bheith faoi chois throm le trí chéad bliain ag an impireacht chéanna, impireacht a bhí suite de, riamh anall nach mairfeadh a dteanga i mbéal ag Gaeil, impireacht a d'úsáid gach gléas dlí, gléas eacnamaíochta agus gléas oideachais lena bású a chinntiú.  Tá achoimre mhaith in *Traidisiún Liteartha na nGael* ar an obair seo.

> Díspeagadh agus díothú teanga na gciníocha cloíte, ba chuid de pholasaí na n-impireachtaí riamh. 'D'fhéach an chathair impiriúil ní amháin lena cuing ach lena teanga chomh maith a chur i bhfeidhm ar na ciníocha cloíte mar cheangal síochána.' a dúirt Naomh Agaistín. Míle bliain níos déanaí mhol an file Sasanach Spenser an polasaí céanna in Éirinn, 'for it hath bene ever the use of the conqueror to destroy the language of the conquered and to force him by all means to learne his'. Agus míníonn sé go soiléir fáth an mholta: 'the speache being Irishe the harte must
nedes be Irishe for out of the abundance of the harte the tongue speakethe'. Faoi anáil an pholasaí chéanna, sa bhliain 1536, scríobh an tOchtú hAnraí mar a leanas chuig búirghéisigh na Gaillimhe: 'that every inhabitant within the saide towne indevor them selfe to spek Englishe, and to use them selffe after the Englyshe Facion; and especyally that you, and every of you, do put forth your childe to scole, to lerne to speke Englishe.'

> Chloígh údaráis Shasana go dlúth leis an bpolasaí seo i gcaitheamh na n-aoiseanna
, agus lean siad orthu ag brú an Bhéarla ar mhuintir na hÉireann, á léiriú gur aithin
siad gurb í an Ghaeilge an príomhbhac lena n-iarrachtaí chun an tír a smachtú agus
a shacsanú.

### Sacsanú Caithréimeach
Faoi dheireadh an 18ú céad, ba chosúil buaidh iomlán a bheith in ann don pholasaí. Is maistrí maithe iad, an ceann gan díon, an droim gan léinidh, an spád gan talamh, an béal gan bia, gan focal ba dhíol éisteachta, an bolg seang, agus an chos is lámh fhannlag, agus iad ag dul i laige leo, gan trácht ar an leanbh gan dóchas. Bhí a shliocht orthu mar mháistrí: tugadh ocras in ionad cothaithe don fhile, agus don scríobhaí, cuireadh na madaí iontu in áit *fearadh na fáilte rompu*, agus chuidigh a gcuid lámhscíbhinní go minic le cothú tineadh.

 Ach mar sin féin, níor lánbhuaidh lán chaithréimeach í. Tréimhe mhór léinn í blianta na 18ú aoise, ar fud na hEorpa. Tugadh athchuairt ar léann na Rómhanach, na nGréigeach, na n-Éigipteach, na nIúdach, agus na nArbach, agus féachadh airneáil a dhéanamh leo gan doicheall de dheasca a lochtanna creidimh. Tuigeadh ceangail  a bheith idir na teangacha a bhéarfadh le fios gur clann mháthairtheangan ársa amháin iad. Rinneadh mionscrúdú ar bhunús agus ar chúinsí údaráis is smachta. Rinneadh athscrúdú ar an rud is duine ann. Tharla na rudaí seo agus a lán rudaí nach iad.  Agus tháinig oscailt súl agus cluas ann dá mbarr, nach ndearna faillí iomlán i ngnoithe na nGael, mar dhream ar dhíol ceart staidéir a stair, a seanbhéasra, a gcuid léinn
dúchais, agus gan fiú a dteanga. Músclaíodh lucht léinn na gcultacha, na gcarbhat, agus na róbaí ollscoile; músclaíodh, sula múscaíodh siad roimh thost iomlán, b'fhéidir. Ach dá mba *luí go headradh* féin acu é, ba mhaith ina suí iad, agus ní mór a bheith buíoch don choileach.

### Lucht Léinn
> Bhí suim á cur i saíocht na Gaeilge ag lucht léinn ó lár an 18ú céad i leith. Bunaíodh cumainn bheaga a d'aithin a luach mar shaíocht agus a thoisigh a dhéanamh iarrachta an léann Gaeilge a chur chun cinn. Gheibhtear eolas maith ar fhás na gcumann seo in *Traidisiún Liteartha na nGael*.


> De thoradh na suime sa Ghaeilge a músclaíodh i measc lucht léinn agus litríochta , bunaíodh a lán cumann nua san Ardchathair a raibh sé de chuspóir acu gnéithe éagsúla de sheansaíocht na hÉireann a chaomhnú agus a chothú. I 1772 cheap an Dublin Society coiste le taighde a dhéanamh ar ársaíocht na nGael.  Níor mhair an coiste seo i bhfad, ach thug cuid de na baill cabhair do Vallancey chun *Collectanea* a fhoisiú.  Sa bhliain 1782 bhunaigh dream daine cumann beag i mBaile Átha Cliath. Scoláirí ó Choláiste na Trionóide a bhí i bhformhór na mball agus chuir siad rompu scoláireacht na Gaeilge a chur chun cinn. As a gcumann beag seo d'fhás *Acadamh Ríoga na hÉireann* i 1785. *Traidisiún Liteartha na nGael* L 318.

Is féidir, mar sin tús ghníomhaíochtaí an Acadaimh a rianú siar a fhad leis an bhliain 1782, céad bliain sular cuireadh an chéad uimhir de *Irisleabhar na Gaeilge* ar fáil i mí na Samhna 1882. Ba mhór a rinne an tAcadamh i réimse staidéar na Ghaeilge le linn na 19ú haoise ar fad. An dá scoláire Gaeilge ba mhó de chuid na linne, Seán Ó Donnabháin agus Eoghan Ó Comhraí, is de bharr thacaíocht an Acadaimh, a bhí siad ann a chuid oibre a dhéanamh.  An chéad eagarthóir de Irisleabhar na Gaeilge, Seán Pléimeann, bhí post aige san Acadamh ag obair ar lámhscíbhinní, agus
i ndiaidh dó éirí as an phost sin, bhí sé beo ar phinsean a chuir an tUrramach Maxwell Close ar fáil dó as a phóca féin.  Bailíodh lámhscríbhinní don Acadamh le linn an chéid ar fad agus ina dhiaidh sin, go dtí go raibh an bailiúchán ba mhó sa domhan ann.

Luaitear clubanna agus eagraíochtaí eile a chuir suim sa Ghaeilge in *Traidisiún Liteartha na nGael*. Bunaíodh *The Gaeilc Society of Dublin* sa bhliain 1807. San eagraíocht seo, bhí cainteoirí dúchais Gaeilge a fuair oideachas trí mheán na Gaeilge, an chéad rúnaí Tadhg Ó Flannagáin as Contae an Chláir, agus Pádraig Ó Loingsigh ón chontae chéanna. D'fhoilsigh Pádraig 'cuid mhór saothar ar  ábhalmhór léannta i mBéarla agus roinnt i nGaeilge.' Is léir ón fhaisnéis seo, go raibh foinsí fiúntacha léinn Ghaeilge ar fáil i gContae an Chláir.

Liosta le háireamh ar éirigh de chumainn, de eagraíochtaí, agus de mhionghluaisteachtaí fiú le linn an chéad leath den 19ú haoise, agus ba éachtach a ndearna siad de sharobair thairbheach luachmhar ar lámhscríbhinní agus ar bhailiú seanléinn scríofa. Is cosúil, áfach, diomaite de chorrscoláire, nár léir dóibh suíomh an mhórsaibhris, os a gcomhair amach.

## Na Daoine féin
Dar fia, agus dar fiacha dubha, ar foluain, ar eiteoig, in airde os cionn an mhachaire, cad é a leithéid de fhómhar ollfhairsing a bhí rompú, ach na gloiní cearta a bheith ar dhroim a ngaosáin ag na buanaithe, agus líon peacach de cheithre mhilliún os a gcomhair, agus gach mac is iníon acu lán líonta go scoig de mhacteanga na teangan a chluintí  in aimsir *Mhacghníomhartha Chon Chulainn* féin? Agus cadé a leithéid de iothlainn a bheadh againne le siúl inti, ina ndiaidh? Ach is maith iad spéaclaí an imreora a amharcann siar ar na cluichí a imríodh agus a cailleadh.
Mar sin féin, a leithéid de dhiomailte agus de chur amódh acmhainne anama daoine!

### Fómhar gan Bhaint
Cuirimis i gcás, áfach, gur tugadh faoi bhaint an fhómhair údaí, agus go raibh gach cosúlacht ann, go mbeadh an toradh chomh breá agus a tuaradh. Cuirtear i gcás, fosta, gur mór é éad an tSasanaigh dhalba a rá is de go mbeadh léann breá á bhaint as an dream a chuir siad faoi smacht i bhfad ó shin, agus a rá is de, fosta, an polasaí breá údaí a bhí acu le deireadh a chur leis an teanga a d'iompair an léann do na fodhaoine seo, go raibh teipthe ar a éifeacht i ndeireadh na dála.

Sin uilig curtha i gcás, ní mhairfeadh an taitneamh ón toradh ar an lucht tarrthála nó an bhuairt ar an namhaid éadmhar, mar an Dia a choinnigh súil ar leas an tSasanaigh, bhí de chumas ann gach béal den cheithre mhilliún a chur ina thost i ngiorracht aimsire, rud a rinneadh ar chuid mhór acu, idir 1846-7. 729,000, an figiúr a luaitear in *Traidisiún Liteartha na nGael*. De dhream na mbeo i ndiaidh obair an Dé seo, d'imigh roinnt milliún acu sin a chuartú bídh agus dín i dtíortha eile. Faoi mar a tharla, mar sin, ní bhfuarthas mórán den chaint, de bharr a bhfuarthas den ocras agus den tost a leanas an t-ocras agus an imeacht as thar sáile anonn: ba é sin a bhfuarthas de fhómhar faoi dheireadh.   

### Imreoir úr

Déanaimis cur i gcás eile. Abraimis gur aoibh bhreá a bhí ar Dhia an tSasanaigh i lár an chéid atáthar a phlé, gurbh amhlaidh a d'éirigh báidh ann leis na Gaeil agus le lucht léinn araon, gur fhág an aoibh seo gach tuathánach subhach sách ina bhothán agus grian chineálta ag soilsiú léi anuas ar hataí tuí na mbailitheoirí agus iad ag baint tairbhe agus taitneamh den scoith óna gcuid oibre ó bhothán go bothán i measc na ndaoine. Fiú agus seo amhlaidh, gan fonn scriosta Gael a theacht riamh ar Dhia impireacht an tSasanaigh, ní raibh sí ina mhuinín, mar, ón bhliain 1931 i leith, bhí an bríste gairid ar imreoir eile aici, agus é curtha ar pháirc ar son a seanpholasaí dhílis i dtreo dhíothaithe teangan an fhodhuine dhúchasaigh. Ón chéad lá ar cuireadh an t-imreoir úr seo chun páirce, ba mhaith an tuar go mbeadh an bháire seo leo, mar
Shasanaigh shibhialta, agus ba ghairid go mbeadh sé leo, i ndiaidh a ndíchill i gceann iarrachtaí lena fháil, ar feadh trí chéad bliain: bhéarfadh an mhalairt teangan i gcrích.

Ní mór, anois, cur síos achomair a dhéanamh air mar imreoir.  Seift dheas, ghlic, shlítheánta
shimplí a bhí ann: cineál a dhéanamh ar an fhodhuine, rud luachmhar a bhronnadh air, léann an tSasanaigh féin a sholáthar dó, léann a mblaisfeadh an fodhuine a mhaitheas agus a bhuntáistí móra ón chéad tráth, mar b'ionann go pointe an béile agus an modh cothaithe, agus dá mba ghallda féin aige ar tús an spúnóg, cá bhfios nach fada go n-éireodh cumas ann féin í a bheartú mar ba chóir: spúnóg an Bhéarla mar ghléas bronnta léinn atáthar a mhaíomh, ar ndóighe, ábhar an léinn agus a mhodh aistrithe in aon bholgam druidte amháin.

B'éigean a bheith cúramach faoin ábhar sa Bhéarla féin, ar ndóighe.

> Sa bhliain 1801, as daonnra de chúig mhilliún áirítear ceithre mhilliún in ann an Ghaeilge a labhairt, agus dealraíonnn gur dócha go raibh níos mó daoine ag labhairt na Gaeilge thart faoin bhliain 1831 ná mar a bhí riamh roimhe sin.  Idir  sin agus deireadh na haoise, áfach, tháinig laghdú ábhalmhór ar líon lucht labhartha na teanga i dtreo nach raibh ach beagáinín os cionn sé chéad daichead míle Gaeilgeoir ann san bhliain 1901. Dhá rud go speisialta ba chúis leis an laghdú tubáisteach seo.  An chéad rud ab ea Bunú Bhord an Oideachais Náisiúnta sa bhliain 1831.  Bhí dearcadh an Bhoird chomh frithnáisiúnta sin nár ceadaíodh na línte seo a leanas le Walter Scott a fhoilsiú sna leabhair scoile:
	>> Breathes there the man with soul so dead,  
	who never to himself hath said,  
	this is my own, my native land.
>
> Cuireadh isteach na línte a chum an tArdeabag Whately d'aon ghnó do na leabhair:
>> I thank the goodness and the grace,  
which on my birth have smiled,  
and made me in these Christian days,  
a happy English Child.  

> Albanaigh agus Sasanaigh a d'ullmhaigh na leabhair do na scoileanna seo agus ní raibh tagairt dá laghad iontu do stair nó do shaíocht na hÉireann. Mar bharr ar an éagóir, bhí cosc ar labhairt agus ar mhúineadh na Gaeilge féin.   

>  Is léir gur éirigh leis na Scoileanna Náisiúnta an Ghaeilge a chur ar gcúl agus  
an Béarla a chur á labhairt go forleathan ar fud na tíre. Is cuí a admháil, ámh,  
go bhfuair an Bord tacaíocht thoilteanach óna lán de mhuintir na hÉireann féin -  
ó chinnirí polaitíochta agus ó fhormhór na cléire. *Traidisiún Liteartha na nGael*  L 311-3

## Toradh na Dea-oibre - idir Ocras agus Léann na hImpireachta
#### Figiúirí a léiríonn an scrios:

|Líon na ndaoine | Lucht labhartha na Gaeilge amháin | Lucht labhartha an dá theanga
| ------------- | ------------- |------------ |
| 1851 - 6552,385 | 319,602 |1,204,684
|1861 - 5,798,987  | 164,275  |942,261 |
|1871 - 5,412,377| 103,562 | 714,313|
|1881 - 5,174,750 | 64,167 | 885,765|
|1891 - 4,704,750| 38,192 | 642,053|

Fiú amháin, faoin bhliain 1971, ba bheag amhras nach báire buailte é cúis na Gaeilge.  Is í an chúis atá i gceist, í a choinneáil beo, ar tús, agus í a dhéanamh bisiúil arís de réir a chéile.   An mbeifí teacht ar fhir agus ar mhná a chaithfeadh am agus acmhainní ar son na cúise sin, daoine nach measfadh *snámh in aghaidh an easa* a bheith ina leithéid d'obair?

## Na Fir Ghnímh

Chan fir amháin a dtángthas orthu le troid ar son na cúise, ar ndóighe, ach is orthu is mó a bhfuil eolas faoina gcuid gníomhartha. Is cinnte go dtáinig fonn mór i ndornán daoine gan glacadh go ciúin le bás na teangan, agus tabhairt faoina tarrtháil le fuinneamh.

#### The Society for the Preservation of the Irish language  
Teideal lom é seo do eagraíocht agus a príomhchuspóir le feiceáil go soiléir ann.  
Seo cuid de na baill:-  
Dubhghlas de hÍde,
Daithí Coimín,  
Risteard Ó Dubhthaigh,  
Diarmaid Mac Suibhne  
Brian Ó Luanaigh,  
Seosamh Ó Longáin,  
Tomás Ó Néill Ruiséal,  
George Sigerson,  
Maxwell Close,  
Uileag de Búrca,  
Eoin Ó Nualláin

D'aithin an cumann seo namhaid amháin gasta go leor, an t-imreoir sleamhain glic úd a raibh trácht againn roimhe air, agus d'éirigh leo i 1978, tabhairt ar Bhord an Oideachais Náisiúnta agus ar Bhord an Mheánoideachais an Ghaeilge a chur ar chlár na scoileanna.  Nuair a d'éirigh easaontas i measc bhall an chumainn agus nuair a rinneadh scoilt dá bharr, rugadh eagraíocht úr.

 ## Aontacht na Gaeilge  
Sa bhliain 1880 a tháinig **Aontacht na Gaeilge** ar an tsaol,
agus cuid de na fir ba mhó gníomh leo mar bhaill as *The Society for the Preservation  
of the Irish Language*. Le tús a chur le hobair na cúise, thug siad faoi ábhar  
clóbhuailte a sholáthair i nGaeilge: leabhair scoile, agus leabhar urnaithe. Agus    
chinn siad go mbunódh siad iris úr.  Ní obair í seo a dhéantar gan airgead.  Bhí de  
ádh ar an chúis, fear flaithiúil, a bheith ar an fhód i measc na mball, agus é
sásta tarraingt as a phóca féin sa dóigh go gcuirfí cuid de scéimeanna an chumainn  
chun cinn.  Ba é sin an tUrramach Maxwell Close.  Ba é an fear seo fosta a d'fhág £1,000 punt ina thiomna ag Acadamh Ríoga na hÉireann mar chuidiú le foclóir Gaeilge a chur i gcló.

### Irisleabhar na Gaeilge  
D'éirigh le *Aontacht na Gaeilge* an irisleabhar a bhí beartaithe a chur i gcló i mí na Samhna 1882.  'Stair atá sa chuid eile', mar a deir an Béarla.  Tá a fhios againn faoin ábhar a cuireadh i gcló san iris.  Ailt agus aistí léannta, a bhain leis an teanga agus a cúis, amhráin agus filíocht agus ábhar foghlamtha. Bhí an tÁbhar mór ann as seanlitríocht na Gaeilge ann chomh maith, ar ndóighe, ní dhearnadh faillí sa Rúraíocht, nó san Fhiannaíocht, nó sa Ghaeilge Chlasaiceach: Scéalta ón Táin, Scéalta ó Chéitinn, Iomramh nó beirt, dánta ón mheánaois, aislingí agus filíocht nach iad ón 18ú haois. Tugadh faoi dhíospóireacht léannta i ngnoithe gramadaí, focleolaíochta, agus staire.  Cé go raibh Béarla go leor san iris, bhí mórchuid Gaeilge ann, agus ba léir gur aici a bhí tús áite. Tháinig an Ghaeilge ar ais de phreab i saol intleachtach na hÉireann, rinneadh nuatheanga chlóbhuailte sholadach di le haon bhuille amháin. An troid anama a bhí an teanga a dhéanamh, ní dhearnadh faoi cheilt iomlán feasta í.  Agus rud eile de, an iarraidh seo ní dhéanfaí dearmad den dream a thug an teanga leo ó aimsir na Tána, an dream ba lú acmhainn sa tír: éisteofaí leo féin, lena gcuid seanchais ar fad, agus lena gcuid scéalta.
