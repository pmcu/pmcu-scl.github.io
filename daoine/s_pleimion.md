[Siar](/daoine.xml) | [Baile](/index.html) | [ainm.ie](https://www.ainm.ie/Bio.aspx?ID=38)
------------------
# Pléimeann Seán - 1814-96

Ba é Seán Pléimeann an chéad eagarthóir de Iris na Gaeilge,
agus ba é a scríobh an chéad alt. Seo thíos an chéad ghiota
de.

> AN GHAEDHILIG INS AN NAOMHADH AOIS DEUG.

> Is aois iongantus an aois so: atáid uallaighe ag a d-tarruing ar bhóithribh, agus talamh ag a treabhadh, le
brighibh teine agus uisge; agus ar muir atáid loingeas gan fiu an t-seoil ag imtheacht “I n-aghaidh na tuile 's
i g-coinne na taoide,” agus i g-coinne na gaoithe mar an g-céadna.  Is féidir teacthaireacht i sgribhinn do
chur timchioll na cruinne arís agus arís i g-ceathramha uaire an chloig: agus is féidir le beirt caint do
dhéanadh le chéile agus leithead baile mhóir eadorra.  Déantar iomhaighe do dhealbhadh le gaethibh na
gréine a smeide súl, agus soillsighthear bailte móra le solus electreach: agus mar sin do chéad nídh eile;
atáid siad ag a n-déanadh i módh do measfaidhe a bheith 'na dhraoigheacht tamall o shoin.  Agus ní h-é
amháin go bh-fuil ealadhna nuadha ag a g-cumadh, agus neithe nuadha ag a bh-fághail amach gach lá,
acht fós atá an fhírinne ag a nochtadh i d-taoibh neitheadh ar a raibh daoine in ainbhfios 'riamh roimhe so.
Do saoileadh 'riamh gus an aois so go m-budh teangtha comhghaoil an Eabhrais agus an Ghaedhilig, acht is
eol do gach fear leighin anois gur ab gaol i bh-fad amach atá aca le chéile.  Is fios, mar an g-céadna, do gach
n-duine eolgach gur ab fogus é gaol ár d-teangan-ne do'n Laidion, do'n Ghreigis, do'n Bhéarla, do
theangtaibh na Gearmáine, na Fraince, na Spáinne, na h-Iodáile agus na h-India Shoir.  Is foigse, fós, do'n
Ghaedhilig an Bhreathnais agus teanga na Breatainne bige 'sa' bh-Frainc: agus is ró bheag nach í an chaint
chéadna a tá againn féin agus ag muintir thuaiscirt Albann.

Rugadh Seán ar Charraig na Siúire, i ndeisceart Thiobraid Árann. Thiocfadh leis
lámhscríbhinní Gaeilge a léamh ó bhí sé idir 10 agus 12 d'aois. Ba mhúinteoir
scoile é, a rinne a lán teagaisc taobh amuigh de uaireanta na scoile.

Seo thíos cuid den eolas air, atá ar fáil in *ainm.ie*.

> Timpeall 1860, bhunaigh sé féin, William Williams ó Dhún Garbhán agus Pádraig Ó Maonaigh, sagart i Ráth Ó gCormaic, Cumann Chéitinn nó Fuireann Dochtúir Céitinn. D’fhoilsigh siad teagasc críostaí in 1863 agus d’ullmhaigh eagrán de Eochair-Sgiath an Aifrinn ach ní raibh a ndóthain airgid acu lena fhoilsiú. Ar feadh ceithre bliana bhíodh ceacht Gaeilge ag Seán gach coicís in The Teachers’ Journal. Ní bhíodh aon íocaíocht le fáil aige. Thugadh sé cúnamh do mhic léinn. Uaidh a d’fhoghlaim Muiris Ó Faoláin agus Micheál Ó hIceadha léamh agus scríobh na Gaeilge. I ndiaidh uaireanta scoile mhúineadh sé í do cibé daltaí ar theastaigh sé óna dtuismitheoirí go mbeadh sí acu. An teanga a chur chun cinn sna bunscoileanna an rud ba ghaire dá chroí go bhfuair sé bás. Deir Pádraig Ó Macháin gurbh é Seán a dhréachtaigh an meamram i dtaobh mhúineadh na Gaeilge le haghaidh chomhdháil na múinteoirí náisiúnta in 1874, meamram ar bhain Cumann Buanchoimeádta na Gaeilge úsáid as agus iad ag iarraidh go mbeadh glacadh leis an teanga mar ábhar breise sna scoileanna.
