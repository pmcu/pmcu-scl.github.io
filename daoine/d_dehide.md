[Siar](/daoine.xml) | [Baile](/index.html) | [ainm.ie](https://www.ainm.ie/Bio.aspx?ID=421)
------------------
# De hÍde Dubhlghlas - 1860-1949

![](/pic/dehide.jpg)

Is cinnte go bhfuil Dubhlghlas De hÍde ar an mhuintir ba mhó a rinne obair ar son na Gaeilge ó thús na hathbheochana i leith. Ba fhear ildánach é a bhí eolach agus cumasach i gcúrsaí litríochta, poilitíochta, cultúir, agus teangan. Scríobh sé cuid mhór alt in Irisleabhar na Gaeilge, ábhar scéalaíochta ina measc.

Rugadh é sa Chaisleán Riabhach i gContae Ros Comáin. Rinne sé staidéar ar litríocht agus ar dhiagacht in Ollscoil na Trionóide. D'fhoghlaim sé Gaeilge i dTith Baoithín ó sheanchomharsana, agus as graiméar William Neilson. Sa bhliain 1877 ba bhall de Chumann Buanchoimeádta na Gaeilge é.

> Fuair sé céim B.A. le honóracha sa nualitríocht ó Choláiste na Tríonóide in 1884, céim sa diagacht an bhliain dár gcionn, agus an LL.D. in 1888. Bhí aiste faoi amhráin neamhfhoilsithe i gcló aige in Dublin University Review, Deireadh Fómhair 1885, agus achainí ar son na Gaeilge san iris chéanna mí Lúnasa 1886. Foilsíodh a chéad leabhar in 1889, Leabhar Sgeulaigheachta. An bhliain dár gcionn toghadh ina bhall den Acadamh Ríoga é, bhí sraith aistí aige i dtaobh ‘Dánta na mBard Connachtach’ in The Nation, agus foilsíodh Beside the Fire. Ghlac sé le post ollaimh in Ollscoil Fredericton i gCeanada an bhliain sin. Litríochtaí an Bhéarla, na Fraincise agus na Gearmáinise a bhí á múineadh aige ar feadh bliana. Thug sé aitheasc tábhachtach i dtaobh na teanga i Nua-Eabhrac 16 Meitheamh 1891. Tháinig Cois na teineadh amach an bhliain chéanna.

> Toghadh é ina uachtarán ar an National Literary Society in 1892. Ar 28 Bealtaine 1892 chuir sé tús le sraith faoi amhráin ghrá Chúige Chonnacht in Weekly Freeman agus ar 25 Samhain na bliana sin labhair sé le baill an chumainn sin i dtaobh ‘The Necessity for the De-Anglicisation of Ireland’. Bunaíodh Conradh na Gaeilge 31 Iúil 1893 agus toghadh é ina uachtarán 4 Lúnasa. Phós sé Lucy Kurtz, iníon le ceimiceoir taighde a bhí go maith as sa tsaol, i Learpholl 10 Deireadh Fómhair 1893. Bhí beirt iníonacha acu: Nuala (d’éag 30 Meán Fómhair 1916) agus Úna a phós James Sealy.

*ainm.ie*

Pictiúr ón fhoinse chéanna
