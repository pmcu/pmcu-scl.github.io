[Siar](/daoine.xml) | [Baile](/index.html) | [ainm.ie](https://www.ainm.ie/Bio.aspx?ID=517)
------------------
# Mac a' Bhaird - 1842-1914

Rinne Seán Mac a' Bhaird cuid ollmhór oibre ar son na Gaeilge, go háirid do
Ghaeilge Thír Chonaill.  'Ba é ba mhó a bhí ag scríobh faoi Ghaeilge Thír Chonaill in Irisleabhar na Gaeidhilge ó 1890 amach.'  Bhí baint lárnach ag Seán le Conradh na Gaeilge, Coláiste Uladh, Coláiste Adhamhnáin, agus Coláiste na gCeithre Máistrí.

Chuir Seán eolas tairbheach ar fáil faoi chanúint iardheisceart Dhún na nGall do Irisleabhar na Gaeilge mar aon le cuid mhaith scéalta. Ba é a chéadtharraing aird ar shaibhreas Ghaeilge dheisceart Dhún na nGall.

Rugadh Seán Mac a' Bhaird i dTulach an tSiáin, Cill Leacht Aodha. Chaith sé na blianta mar mhúinteoir scoile, agus tamall ina ollamh le Gaeilge i gColáiste Adhamhnáin. Chuir sé liosta focal chuig an Duinníneach don fhoclóir.

> Bhí sé ar dhuine de bhunaitheoirí Chumann na Múinteoirí Náisiúnta i nDún na nGall agus ina chathaoirleach ar chraobh an chontae sin ar feadh tamaill. Bhí sé i gceannas an chruinnithe sna Gleannta 27 Iúil 1895 nuair a bunaíodh Craobh Dhún na nGall de Chonradh na Gaeilge. Bhí ionad aige ar an ardán nuair a osclaíodh an chéad Oireachtas in 1897. Bhain sé an chéad duais don aiste faoin ábhar ‘Créad is fírinne ann?’ agus bhain duaiseanna arís in 1900, 1901, agus 1903. Chuir sé liosta focal chuig an Duinníneach agus bhí sé i measc na n-údar ar iarr seisean orthu féachaint ar phrofaí an fhoclóra (1904). Bhí sé i láthair i mBaile Átha Cliath ag ceann de na chéad chomhdhálacha ionadaíocha ar 25 Bealtaine 1898. De ghnáth is mar theachtaí ó Chonradh na Gaeilge Nua-Eabhrac a bhíodh sé féin agus fear eile na gCealla Beaga, Pádraig Ó Beirn, deartháir a chéile, ag comhdhálacha agus ardfheiseanna. Ba bhall den Choiste Gnó é ar feadh tamaill mhaith anuas go dtí 1909.

> Nuair a bunaíodh Ardscoil Cholm Cille (nó Coláiste Uladh) bhí sé ar dhuine den cheathrar ba mhó a dhéanadh an obair, é féin, Séamus Ó Searcaigh, Úna Ní Fhaircheallaigh, agus Íde Nic Néill. Níor stop sé den mhúinteoireacht nuair a chuaigh sé amach ar pinsean 1907. Chaith sé tamall ina ollamh le Gaeilge i gColáiste Adhamhnáin sula ndeachaigh sé i gceannas ar Choláiste na gCeithre Máistrí a luaithe a chuir an tEaspag Pádraig Ó Domhnaill ar bun é.

*ainm.ie*
