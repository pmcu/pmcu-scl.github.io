<html lang="ga">
<head>
<link rel="stylesheet" type="text/css" href="/css/scl1.css">
<meta charset="utf-8" />
</head>
<body>
  <h1>Domhnall Dubh Agus Bradán Mór Loch Rí</h1>
<h4>Lé Páidín Rua Ó Ceallaigh</h4>
<table>
  <tr>
    <td>
      <p>San tsean-aimsir mhaith, i bhfad ó shin,
    bhí fear dar ab ainm Domhnall Dubh ina
    chónaí i ngar do Loch rí.  Bhí sé fiche
    bliain pósta gan chlainn, acht aon iníon
    amháin, agus bhí sise dall ó rugadh í, agus
    'sé an t-ainm a bhí ag na daoine uirthi,
    Nóirín dall, dubh.  Bhí guth breá ceolmhar
    aici, agus ní raibh sean-amhrán sa tír nach raibh
    le croí aici.</p>
  </td>
    <td><p><img src="lochGheal.jpeg"><br></p></td>
  </tr>
</table>




<div><p>
Aon tráthnóna amháin d'iarr
Nóirín ar a hathair í a thabhairt síos go
bruach an locha, mar bhí an tráthnóna an-
bhreá.  Thug an t-athair síos í, agus dúirt
sé léi: “fan ansin, nó faigh do bhealach a
bhaile.”  Nuair d'imigh a hathair shuigh sí
síos ar thurtóig thirim, agus thoisigh sí ag gabhail
amhráin, mar so:- </p>
<blockquote>A Bhealtaine bhuí, is tusa an mhí <br />
A mbíonn dath deas ar na féileacáin;<br />
Bíonn leanbh ag an mnaoi, ag an bhó bíonn
lao,<br />
'Gus ag an láir bíonn searrachán.</blockquote>
</div>

	<div id="overflow">
<p>Ní raibh sí i bhfad ag gabhail an amhráin go
dtáinig bradán mór go barr an uisce, agus
chuir sé cluas air féin ag éisteacht léi.
Nuair chuir sí deireadh ar an rann, chuala
sí an guth 'ghá rá: “is mór an trua go
bhfuil tú dall.  Dá mbeadh domblas
bradáin agat le cuimilt ar do shúilibh,
bheadh do radharc agat.”</p>
<p>Nuair a bhí an ghrian ag dul faoi, tháinig
Domhnall, agus thug sé a bhaile í.</p>
<p>D'inis sí dhó na focla a chuala sí.
“Maith go leor, rachaidh mise ag iascaireacht
ar maidin  amárach,” arsa Domhall , “agus má
tá bradán san loch gabhfaidh mé é.”</p>
<p>Ar maidin, lá arna mhárach, roimh grian
go moch, d'éirigh Domhnall agus chuaigh sé síos go
dtí an loch.  Fuair sé bád, agus amach leis ag
iascaireacht.  Nuair tháinig sé go lár an
locha, chuala sé cruiteach ag sgreich; san
am céanna fuair sé an líne ag tarraingt,
agus thoisigh an tslat iascaireachta ag
lúbadh.  “Dar m'fhocal,” ar Domhnall, “tá
bradán mór ar mo dhúbhán.”  Leis sin,
thoisigh sé ag tarraingt chomh maith agus d'fhéad
sé, acht, mo bhrón! sciorr a chosa, agus thit sé
amach ar mhullach a chinn san loch, agus síos,
síos faoi uisce gur shaoil sé go raibh sé ag
deireadh an domhain.</p>
<p>Nuair a d'oscail sé a shúile, fuair sé é
féin i seomra bhreá, i láthair fir mhóir.  Bhí
a chraiceann mar craiceann éisc.  Labhair
an fear leis: “A Dhomhnaill dhuibh, ar sé,
“cad a thug anso thú?”</p>
<p>“Níl fhios agam,”
arsa Domhnall, “bhíos ag iascaireacht ar
Loch rí, agus shaoil mé go raibh bradán mór
gafa agam, agus bhíos 'gha tharraingt
isteach nuair sciorr mo chosa, agus thit mé ar
mhullach mo chinn isteach san loch.  Ní bheinn
ag iascaireacht acht tá iníon dall agam,
agus chuala sí dá mbeadh domblas bradáin
aici le cuimilt ar a súilibh go mbeadh
a radharc aici.  Sin agat an fáth a
bhfuilim anso.”</p>
<p>“Tá tú i láthair righ an locha anois,” arsa
an fear, “agus is fada atá mé ag fanacht leat.
Éist liom anois.  Ar chuala tú riamh an
chaoi ar tharla don loch a bheith anso san
áit a bhfuil sé?”  “Níor chuala mé, go
deimhin,” arsa Domhnall, “gídh go bhfuilim
'mo chónaí i ngar don loch ó rugadh mé,
agus mo sheacht sinsir romham.”  “Ní bheidh tú
i bhfad mar sin,” arsa an fear mór.</p>
<p>“Ba rí m'athairse, agus fuair mo mháthair
bás an oíche a rugadh mé, acht níorbh fhada
gur phós m'athair bean eile, agus bhí cumhachta
mhór draíochta ag mo leasmháthair.
Nuair bhí mé seacht mbliana d'aois chuir
mé fearg uirthi; tharraing sí amach
slaitín draíochta, chuir sí crith talún
ar dhúiche m'athar, agus rinne sí loch de.
Báitheadh m'athair, agus rinneadh bradán
díomsa, mar fheiceas tú.  Tagann mo
leas mháthair gach uile oíche le mo ghéar-
chrádh, acht ó tharla go bhfuil tusa liom, is
dóigh go bhfaighidh mé bua uirthi anois.
Anois tar liom, agus fágfaidh mé ar bhruach an
locha thú; ansin teírigh go bun an chrainn
mhóir mhaol dearg atá ag fás ar chúl do
thí, agus romhair síos go dtaga tú ar leac
mhóir.  Tóg an leac, agus gheobhaidh tú cat dubh
fireann ina chodladh fúithi; tabhair leat an
cat go bruach an locha, agus beidh mise ansin
romhat.  Má ghní tú mar adeir mise leat,
beidh tú sona, saibhir, buansaolach, acht
mura ndéana tú mar adeirim, beidh
tú 'do dheoraí bocht cráite, chomhfhad agus
tá uisce ag rith nó féar ag fás.”</p>
<p>“Dar m'fhocal, déanfaidh mé mar adeir
tú,” arsa Domhnall, “agus tá mé réidh lé
dhul leat.”</p>
<p>Ansin, bhuail sé buille de shlaitín draíochta
ar Dhomhnall, agus rinne sé cruiteach
de, agus níorbh fhada go bhfuair sé é féin ag
snámh ar an loch.  Nuair a tháinig sé go
bruach, bhuail an bradán mór buille den
tslaitín draíochta air, agus lé casadh do
láimhe, bhí sé ar talamh, agus rinne sé a bhealach
a bhaile.  Nuair a tháinig sé chomh fada leis
an gcrann mór maol dearg, thoisigh sé ag
rómhar; níorbh fhada go dtáinig sé ar an
leac mhóir, agus nuair thóg sé an leac, chonaic
sé an cat dubh 'na chodladh.  Chuir sé an
cat in a bhrollach, agus as go bráth leis go
bruach an locha.  Bhí an bradán mór ansin
roimhe, agus thug sé é féin agus an cat dubh go
dtí a sheomra faon loch.  Ansin dúirt
sé lé Domhnall:— “is maith an laoch thú;
anois faigh scian, agus bain croí an chait
amach, agus tabhair domhsa é.”</p>
<p>Fuair Domhnall an scian, bhain sé amach
croí an chait, agus bhí sé 'gha thabhairt don
bhradán, acht chuala sé torann mór.
“Deifir, deifir,” arsa an bradán, “tá an
chailleach ag teacht.  Faigh mo chlaidheamh géar
atá thall ar an mballa, agus cruthaigh gur
gaiscíoch thú, nuair thiocfas an chailleach agus
a cuid cat isteach.”  (Tuilleadh)</p>
<p>Domhnall Dubh agus Bradán Loch Rí</p>
<p>II</p>
<p>Ar lean.</p>
<p>“Ní thig liom scaradh leat mar sin,” ar an
bradán mór, “agus sílim gur díchéilleach
an fear thú, acht mar tá dúil agat fan acht in
Éirinn bíodh sé mar sin.  Tá fhios agat cé
bhfuil Dún na righ i ngar don loch?”  “Tá
eolas agam air, go deimhin,” ar Domhnall,
“is iomaí maide a ghearr mé ann.”  “Má
bíonn tú san dún anocht ar uair an
mheáin oíche, beidh mise romhat, agus cuirfidh
mé i mbealach saibhris fháil thú; agus so
duit domblas le cuimilt ar shúilibh d'iníne,
agus beidh a hamharc aici, agus duine ar bith eile
atá dall in do chomharsanacht, déan mar an
gcéanna leis.  Acht ná glac ór ná airgead
ó dhuine bhocht, agus nuair a rachas tú a
bhaile, ar do bheatha, ná hinis d'aon neach
beo cé an áit a raibh tú, ná aon ní d'éirigh
dhuit ó d'fhág tú baile.”  Glacfad do
chomhairle, agus déanfad mar adeir tú,” ar
Domhnall.”</p>
<p>Ansin, bhuail sé buille air, agus rinne sé
cruiteach (crotach) dhe, agus dúirt sé
“lean mise.”  Lean Domhnall é, agus níorbh
fhada go bhfuair sé é féin ag snámh ar an
loch, agus an bradán mór lena thaoibh.  Nuair
tháinig siad go bruach, chaith sé Domhnall
suas ar talamh mar bhí sé, seal má
ndeachaigh sé ag iascaireacht.</p>
<p>Nuair chuaigh sé a bhaile, bhí an teach líonta
roimhe lé daoinibh muinteartha agus lé comhar-
sanaibh; agus bhí a bhean agus a iníon ag gol is ag
caoineadh mar shaoil siad go raibh sé báite.
Shiúil sé isteach, agus d'iompaigh siad air
le hiontas, agus thoisigh siad ag croitheadh
lámh leis.  “Fág mo bhealach,” ar Domhnall,
“go dtuga mé radharc dom' iníon.”
Tharraing sé amach domblas an bhradáin,
agus chuimil sé súile Nóirín, agus bhí radharc aici
chomh maith agus bhí ag Domhnall féin.  Scread
sí agus bhuail sí a bosa lé lúcháir agus thug sí
buíochas do Dhia.</p>
<p>Bhí go leor daoine dall san bpar-
ráiste, agus chuir sé fios uirthi, agus thug sé a
radharc dóibh.  Níorbh fhada go ndeachaigh
cáil Dhomhnaill thríd an tír, agus bhí daill ag
teacht chuige gach uile lá.)</p>
<p>Nuair tháinig uair an mheáin oíche, nó
seal gearr roimhe, chuaigh Domhnall go Dún
na rí; agus is gearr gur chuala sé rúille
búille, agus torann cosa capall, agus isteach leis
an Slua Sí, agus an bradán mór ós a
gcionn.  Nuair bhí an t-iomlán acu istigh
san Dún, labhair an bradán mór “Tá
báire liathróide coise le bualadh againn
anocht in aghaidh Sí Laighean, tá gaiscíoch
agam le bheith i láthair chomh tréan agus atá
'san domhan.  Tar i láthair, a Dhomhnaill
dhuibh, go bhfeice na daoine uaisle thú.
Tháinig Domhnall, i láthair, agus chroith na fir
sí lámh leis, agus i láimh gach aoin bhí sparán
óir.  Tháinig an bradán chuige ar deireadh,
agus thug sé dhó mála mór leis an ór a chur
ann, agus dúirt sé leis é chur faoi chrann
go dtagadh sé ar ais, agus gan aithris do neach
a rúin.  Ansin tháinig síon mhór ghaoithe, agus
d'fhuadaigh sí an t-iomlán acu suas san
aer, agus ligeadh síos ar mhachaire mhór iad.
Bhí Slua Sí Laighean ar an machaire agus
níorbh fhada gur thoisigh an báire ghá bhualadh.</p>
<p>Bhí an ghealach thuas, agus bhí an oíche bunáit
chomh geal leis an lá: bhí siad ag rith anonn
is anall; tromach, tramach; agus is iomaí
fear a thit le cor coise.  Fá dheireadh,
fuair Sí Chonnacht bua, agus gnóthaigh
siad an báire.</p>
<p>Tháinig an tsíon ghaoithe arís, agus tugadh
ar ais iad go Dún na righ, i ngar do Loch-
Rí.  Ansin dúirt an bradán mór lé
Domhnall.  “Faigh do mhála, agus imigh a bhaile
- tá an oiread agat anois agus chaithfeas tú
féin, do bhean, agus t'iníon, acht ná lig
an rún amach nó caillfidh tú an t-iomlán.
Slán leat!!”</p>
<p>Chuaigh Domhnall a bhaile, agus chuir sé an
mála óir i bhfolach faoi leac mhóir in urlár
an tí seal  má'r éirigh Noírín nó an
bhean; agus ní raibh fhios acu go raibh sé amuigh
ar chor ar bith.  Nuair d'éirigh siad, thais-
beán sé lán a ghlaice d'ór dóibh, agus chuir sin
lúcháir mhór uirthi, rith siad chuige, agus shaoil
sé go múchfadh siad le pógaibh é.  Chean-
naigh sé gabhaltas mór talaimh, agus chuir sé
teach breá ar bun.  Seal gearr 'na dhiaidh
so phós Nóirín scológ saibhir.</p>
<p>Tá an bradán mór san gcaisleán
faoin loch, agus thig le duine ar bith é fheiceáil
gach uile lá Bealtaine, ag snámh ar bharr
uisce an locha.  Mhair Domhnall, a bhean 's
a iníon go sona, séanmhar, buansaolach;
agus gur ab é ar ndála go léir é.</p>

<p>“Páidín Ruadh Ó Ceallaigh.”</p>
</div>
<table>
	<tr><td ><img src="home.png"></img></td><td><a href="../index.html">Baile</a></td></tr>
</table>
</body>
</html>
