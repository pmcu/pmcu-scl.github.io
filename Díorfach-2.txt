Díorfach Dúin-Alt.

Bhí sin ann mar is fada ó shin a bhí fear
ina chónaí i nDún Alt a dtugadh siad
an Díorfach air.  Ní raibh clann aige, gídh
go raibh sé pósta le corthadh agus fiche bliain.
Chuir seo imní mhór air, mar bhí sé an-
shaibhir agus mar nach raibh daoine muinteartha
air bith aige lena chuid maoin a fháil
acu.

Lá amháin d'éirigh sé go moch ar
maidin, agus d'iarr sé ar a mhnaoi lón a
dhéanamh dhó, go dtéadh sé dh'amharc ar
a chuid eallaigh a bhí giota fada ar shiúl
ón bhaile aige.  Rinne sí sin, agus d'imigh sé.
Nuair a chonaic sé an chuid ba mhó díofa,
agus bhí sé sáraithe, sháigh sé síos ar thurtóig
le na scíste a dhéanamh.  Tharraing sé
amach an toirtín a bhí leis mar lón agus thoisigh
sé 'ga ithe.

Níorbh fhada go dtáinig fear
beag ribíneach rua chuige agus d'fhiafraigh sé
dhe an dtabharfadh sé dadaidh den bhunnóig dó.
Bhéarfad agus céad míle fáilte,
ars an Díorfach, nó níl mórán ocrais orm-
sa, agus dá mbeadh féin ní rabhas ariamh nach
rannfainn.

Shuigh an fear beag ribíneach
rua síos agus d'ith siad araon go raibh siad
súbhach, sáthach.  Lig an Díorfach osna mhór
as agus d'fhiosraigh an fear beag cad é ábhar
a imní.  D'inis an Díorfach dó, go raibh
sé gan clann a bhfaigheadh sé a shaibhreas
acu.

“Ní bheidh tú mar sin” arsa an fear
beag rua; “trí ráithe ón oíche anocht
beidh dhá mhac ag do mhnaoi, dhá shearrach ag
do chapall, dhá coileán ag do chú agus dhá éan
ag do sheabhac.

Tháinig an Díorfach abhaile
go lúcháireach agus tharla mar hinsíodh
dó. Bhí dhá mhac ag na mhnaoi agus baisteadh
Donn mhac An Díorfaigh ar dhuine acu agus
Dubh mhac An Díorfaigh ar an duine eile.

D'fhás siad suas ina mbuachaillí
breátha; méid biseach nach dtigeadh ortha
san oíche go dtigeadh sé ortha 'sa lá, agus
méid biseach nach dtigeadh ortha 'sa lá go
dtigeadh sé ortha 'san oíche go raibh siad
bliain agus fiche de aois.

“Mo dhona agus mo dhúirne orm” arsa
Donn “go n-imeoidh mé go bhfeicfe mé
níos mó den tír 'ná tá le feicsint san
chlúid seo.”

Chuir seo buaireamh mór ar a
athair agus ar a mháthair, agus rinne siad a ndí-
cheall é choinneáil acht ní raibh gar dófa
ann.  Nuair a chonaic siad nach raibh coinneáil
air, thug siad cead a chinn do agus d'imigh
sé leis, a chú lena chois, a sheabhac ar a
bhois agus a each caol donn faoina thóin, go
mbainfeadh sé ribe den ghaoith agus nach
mbainfeadh an ghaoith ribe dhe.  Shiúil sé
leis mar sin go dtáinig neoin bheag agus
deireadh an lae, agus go raibh éanacha beaga na
coilleadh craobhaí ag dul faoi shuain agus
síor-chodlata.

Ní fhaca sé teach mór i
bhfad uaidh ná teach beag i ndeas dó acht
caisleán mór amháin.  Tharraing sé ar go
dian agus go deifreach agus chuaigh isteach.
Cuireadh fearadh na fáilte roimhe agus rinneadh an-mhór
de, mar ba léir dófa gur duine uasal
a bhí ann.  Tháinig máistir an chaisleáin
é féin agus thug leis ann a' pharlúis é, agus chaith
siad trian na hoíche le fiannaíocht, trian
le scéalaíocht agus trian le soireann suain
agus síor-chodlata.

Lá ar na mhárach chonaic Donn iníon an duine uasail
agus thit sé i ngrádh léithe agus ise mar a gcéanna
leis.  D'iarr sé ar a hathair í le pósadh agus fuair
sé í.

Cuireadh cruinniú ar mhór-uaslaibh agus ar
bheag-uaslaibh na tíre a lig, agus rinneadh
bainis chúrtha, chartha, a mhair naoi
n-oíche agus naoi lá agus gurb fhearr an lá
deireanach ná an chéad lá.

Ar maidin an lae i ndéidh na bainise,
nuair a bhí Donn Mhac An Díorfaigh ag
éirí, d'amharc sé amach, agus chonaic sé
gearrfhiadh an taobh amuigh den fhuinneoig
ba deise agus ba bhreátha ar shoillsigh grian
nó gealach ariamh air.  Bhí fleasc óir ar
chúl a chinn agus fleasc airgid i gclár a
éadain.

Dar leis féin gur dheas an pronntanas seo
ag n-a mhnaoi agus ghléas sé air féin
le breith ar an gearrfhiadh agus d'imigh ina
dhéidh, a chú le n-a chois, a sheabhac ar a bhois
agus a each caol donn faoi n-a thóin, go mbain-
feadh sé ribe den ghaoith agus nach mbainfeadh
an ghaoth an ribe de.  Nuair a b'ard dósan,
b'íseal don ghearrfhiad agus nuair b'íseal dó-
san b'ard don ghearrfhiadh.

Bhí siad mar sin go dtáinig neoin bheag agus
deireadh an lae agus go raibh éanacha beaga
na coilleadh craobhaí ag dul faoi shuan agus
síor-codlata.  Fá thitim n-a hoíche chuaigh
an gearrfiadh isteach a mbraighin agus lean
Donn é.  Chonaic sé sean-chailleach ina suí le
taoibh tineadh agus gháir sí amach.

“Cé sin a mhaslaigh Toimidín an lúth?”

Chuaigh Donn suas ann a tineadh agus sháigh
an tseanchailleach síos ag an doras.

“Cad chuige nach suíonn tú aníos leis
an tinidh?” arsa Donn.

“Is doiligh domh” ars an chailleach, “agus
go mbuailfeadh an beathach mór sin preab
orm, nó go mbainfeadh an beathach sin eile
greim, ná an an beathach sin eile gob asam.”

“Dá mbeadh dóigh agamsa le n-a
gceangal, cheanglóinn iad” arsa Donn.

Tharraing an chailleach trí ribe fionnfaidh
as poll a hascaill agus shín sí chuige iad.
Cheangail Donn na beithígh agus sháigh an
chailleach ag an tinidh.  Níorbh  fhada bhí
sí ann sin gur iarr sí ar Dhonn a dhul amach
agus mart de chuid an rígh a mharú dhi agus
dúirt sí nach dtáinig aon duine ann a tí
ariamh nach dtearn sin dí.

“Maiseadh” arsa Donn “ní thig liomsa a
bheith níos measa ná duine eile dhuit” agus
chuaigh amach agus thug mart isteach leis marbh.
D'fheann sé é agus chaith sé ceathrú chuici.
Tharraing sí é thríd an ghríosaigh, thríd an
ghrásáigh, thríd a fiacla fada buí agus shloig
sí é.

“Biadh, biadh nó troid” ars an chailleach.

“Chaith sé ceathrú eile chuici.  Tharraing
rí é thríd an ghríosaigh, thríd an ghrásaigh,
thríd a fiacla fada buí agus shloig sí é.

“Biadh, biadh nó troid” ars an chailleach.

Chaith sé ceathrú eile chuici agus rinne
sí an rud céanna leis.

“Biadh, biadh nó troid” ars sise.

“Troid a gheobhas tú a chailleach shalach”
ars seisean, “tá an ceathrú seo beag go
leor agam féin agus mo chuid beithigh.”

Leis sin thoisigh siad ag troid agus ag
coraíocht, go ndéanfadh siad bogán den
chreagán agus creagán den bhogán, toibreacha
fíor-uisce i lár na gcloch glas; gur chuir
siad cith fola dá gcraiceann agus cith cailce
dá gcnámha; agus dá dtigeadh éan beag ó
íochtar an domhain go huachtar an domhain
gur dh'amharc ar throid agus ar choraíocht
na beirte a thiocfadh sé.

Fá dheireadh agus fá dhéanach bhí sé ag
éirí leis an chailleach Donn a bhualadh.
“Cuidiú, cuidiú a eich” ar seisean.

“Teann, teann, a ribe agus bain an ceann
den each” ars an chailleach.

Theann an ribe, agus bhain sé an ceann den
each.

“Cuidiú, cuidiú, a chú” arsa Donn.

“Teann, teann, a ribe agus bain an ceann
den chú” ars an chailleach.  Theann an ribe
agus bhain sé an ceann den chú.

“Cuidiú, cuidiú, a sheabhaic” arsa
Donn.  “Teann, teann, a ribe agus bain an
ceann den tseabhac” ars an chailleach.
Theann an ribe agus bhain sé an ceann den
tseabhac.

Nuair a chonaic Donn nach raibh cuidiú
le fáil aige, chaill sé a mhisneach agus fuair
an tsean-chailleach buaidh air.  Tharraing
sí slat draíochta amach as a brollach agus
rinne sí carraigeacha de féin agus dá chuid
beithigh.

Bliain i ndéidh Doinn imeacht, chuir
Dubh ann a cheann go rachadh sé dhá chuar-
tú.  Rinne an t-athair agus an mháthair a
seacht ndícheall é coinneáil acht ní raibh gar
dófa ann.  Dúirt sé nach gcodlódh
sé dhá oíche in aon teach nó nach gcaithfeadh
sé dá thráth bídh ag aon bhord go bhfaigheadh sé
tuairisc ar a dheartháir; agus d'imigh sé
leis, a chú le n-a chois, a sheabhac ar a bhois
agus a each caol donn faoi n-a thóin go mbain-
feadh sé ribe den ghaoith agus nach mbainfeadh
an ghaoth ribe de, go dtáinig neoin bheag agus
deireadh an lae agus go raibh éanacha beaga na
coilleadh craobhaí ag dul faoi shoireann
suain agus síor-chodlata.

Chonaic sé caisleán mór a bhfad uaidh agus
tharraing air go dian, deifreach agus chuaigh
isteach.  Cuireadh fearadh na fáilte roimhe ann
sin, agus tháinig bean uasal óg álainn aníos
agus phlúch sí le pógaibh é, bháigh sí le
deoraibh é, agus thriomaigh sí le brat síoda
agus sróil é.  Ba í seo bean Doinn agus shíl
sí gurbh é a fear féin a bhí aici.

Bhí iontas ar Dhubh, ar ndóighe, acht
níor lig sé dadaidh air.  Ní luaithe d'éirigh
an lá lá arna mhárach na d'éirigh Dubh agus
ar amharc amach ar an fhuinneoig dó, cad
é tcífeadh sé acht an gearrfhiadh ba
breátha dár shoillsigh grian nó gealach
ariamh air.  Bhí fleasc óir i gcúl a chinn agus
fleasc airgid i gclár a éadain.

Focalstór:
díorfach, a wretched person
ribíneach, hairy
ndeas, neas, near

Cuid 2

Dar le Dubh go mbéarfadh sé air, agus
d'imigh leis ina dhéidh, a chú le n-a chois, a
sheabhac ar a bhois, agus a each caol donn faoina
thóin, go mbainfeadh sé ribe den ghaoith
agus nach mbainfeadh an ghaoth ribe dhe.  Nuair
a b'ard dósan, etc.  Lean sé an gearrfhiadh
go dtáinig néoin bheag, etc. agus go díreach le
titim na hoíche thug sé iarraidh a dhul
isteach i dtaoibh carraige acht rug Dubh ar
a dhá chois deireanaigh agus mharbh sé é.

Scairt sean-chailleach a bhí san bhraighin
amach “Cé sin a mharbh Toimidín an Lúith?”
“Tá mise” arsa Dubh Mhac a' Díorfaigh “agus a
mhairbhfeadh thusa fós dá gcuirfeá mórán
iargnaoidh orm.”

Dhruid Dubh suas leis an tinidh agus theith
an chailleach síos ann a dorais.

“
Cad chuige nach suíonn tú abhus ag an
tinidh,” arsa Dubh?

“ Bheadh eagla orm go mbuailfeadh an beathach mór
sin preab orm, nó go mbainfeadh an beathach sin eile
sclamh asam, nó an beathach beag sin gob
asam.”

“Dá mbeadh bealach agamsa lena gceangal, cheanglóinn
iad“ arsa Dubh.

Tharraing an chailleach trí ribe fionnaidh as
poll a hascaille agus chaith sí chuige
iad.  D'fhéach Dubh ceann acu ar a mhéar agus
ghearr sé é go dtí an cnámh.  Leis sin chaith
sé iad 'sa tinidh agus rinne siad trí bhloisc
mhóra, agus cheangail sé na beithigh le trí
fiogaibh.

Nuair a bhí an chailleach tamall
ag an tinidh dúirt sí le Dubh nach dtug
sí foscadh tí nó teas tineadh do aon fhear
ariamh nach mairbhfeadh mart de chuid an righ
dí.

“Maiseadh” arsa Dubh “ní bheidh mise
níos measa 'ná cách,” agus chuaigh sé amach agus
mharbh sé mart agus thug isteach é.  Chaith sé
ceathrú de chuici.  Tharraing sí é thríd an
ghríosaigh, thríd an ghrásaigh, thríd a fiacla
fada buí, agus shloig sé é.

“Biadh, biadh nó troid,” ars an chailleach,
etc.

Le scéal fada a dhéanamh gairid, thug sé
trí ceathrúnacha dí agus chuir sí troid ar mar
nach dtabharfadh sé tuilleadh dhi.  Bhí an
chailleach ag breith buaidh agus scairt Dubh amach
“Cuidiú, cuidiú a eich.”

“Teann, teann a ribe agus bain an ceann den each”
ars an tsean-chailleach.  Is doiligh domh agus mé
brúite, dóite ar chúl mo chinn sa tinidh“ ars an
ribe.

Thoisigh an each ag cuidiú le Dubh
acht ina dhéidh sin agus uile bhí an chailleach ag
breith buaidh gur scairt sé ar a chú agus ar a
sheabhac.  Bhuaileadh an t-each preab uirthi,
bhaineadh an cú sclamh aistí, agus phioc an seabhac
an dá shúil aistí, gur chloígh siad í.

Nuair a bhí sí a chóir a bheith marbh,
“Fóill, fóill“ ars sise “na marbh mé agus
bhéarfaidh mé mo shlat dhraíochta dhuit,
agus thig leat do dheartháir atá ina charraig
thíos ansin le taoibh an dorais a dhéanamh
beo arís leithe.”

“A chailleach shalach, is liom féin an tslat
sin ó do lása amach,” arsa Dubh, agus leis sin
bhain sé an ceann dí.

Rug sé ar an tslait dhraíochta agus bhuail
sé an charraig a bhí le taoibh an dorais, agus
d'éirigh a dheartháir suas beo, beitheach chomh
maith agus bhí sé ariamh.  Rinne sé an rud céanna
leis an each, leis an chú agus leis an tseabhac.

Ar ndóighe bhí lúcháir mhór ar na deartháireachaibh
agus chaith siad an oíche sin go súgach san bhrúighin.

Ar maidin lá arna mhárach thug siad iarraidh
ar an bhaile.  Nuair a bhí siad ag triall
leo thoisigh Dubh ag insint mar tharla dó
ó d'fhág sé an baile agus dúirt sé nár chuir
rud ar bith oiread iontais air leis an
bhean a cuireadh a luí chuige san teach
mór ar bhain sé faoi ann an oíche roimhe.

De réir mar d'inis sé d'aithin Donn gurbh í
a bhean féin a bhí ann agus d'éirigh an oiread
sin feirge air gur bhuail sé Dubh le slait
na draíochta agus rinne sé carraig cloiche
dhe, agus d'imigh leis ann a' chaisleáin a
raibh a bhean ann.

Nuair a bheannaigh isteach ann, shíl sé
nach raibh an oiread fearadh fháilte ag n-a
mhnaoi roimhe agus ba chóir agus fuair sé
amach uaithi go dtearn sé éagóir ar a
dheartháir.

Go luath ar maidin lá arna mhárach, d'imigh
sé go dtáinig sé chomh fada leis an áit a
dtearn sé carraig de Dhonn, bhuail sé le
slat na draíochta é agus d'éirigh sé suas
beo arís.

Shiúil siad leo go dtáinig siad ann a'
chaisleáin, agus fuair siad an uile dhuine
ann sin faoi bhrón mhór.  H-insíodh dófa
go dtáinig Ceann Gruagach na gCleasann as an
Domhan Thoir agus go dtug sé bean Dhoinn
leis le bheith ina mnaoi aige acht sular
fhág siad an caisleán, chuir sí faoi gheasaibh
é lá agus bliain de spás a thabhairt dí sula
bpósfaí iad.

D'imigh Donn agus Dubh ina ndéidh, lá arna
mhárach agus shiúil leo go dtáinig neoin
bheag, etc..  Ní fhaca siad teach mór i
bhfad uafa nó teach beag
ndeas dófa, acht teach beag amháin, fionn,
fionnagach, donn, donnagach; gan bun cleite
amach nó barr cleite isteach acht an cleite
beag amháin a bhí ag déanamh dídeáin agus
foscaidh don teach a lig.

Chuaigh siad isteach agus d'éirigh seanduine
beag liath agus chuir fáilte roimh Dhonn
Mhac a' Díorfaigh agus a dheartháir.  Chaith
siad an oíche sin trian le fiannaíocht etc.
D'inis an seanduine dófa go raibh Ceann Gruagach
na gCleasann ann sin a réir agus bean
bhrónach leis.

Nuair a bhí siad ag imeacht
ar maidin, d'iarr an seanduine ortha an
géibheann is mó a mbeadh siad ann go
dtigeadh siad ar ais scairt a dhéanamh ar
Mhadadh Ruadh na Coilleadh Craobhaí agus go
dtiocfadh seisean le cuidiú chucu.  D'fhág
siad slán agus beannacht aige agus shiúil leo
go dtáinig neoin bheag agus deireadh an
lae agus chonaic siad teach beag agus chuaigh
isteach.

Chuir seanduine beag liath a bhí
ina shuí le cois na tineadh fáilte rompu,
agus d'iarr ortha fanacht aige an oíche sin.
D'fhan agus nuair a bhí siad ag imeacht uaidh
ar maidin dúirt sé leo an géibheann is
mó a mbeadh siad ann, go dtigeadh siad
ar ais, scairt a dhéanamh ar Sheabhac na
Coilleadh Léithe agus go rachadh seisean a
chuidiú leo.

An tríú hoíche d'fhan siad ag seanduine
eile agus ar imeacht dófa ar maidin uaidh
d'iarr sé ortha an géibheann is mó a mbeadh
siad ann, go dtigeadh siad ar ais, scairt a
dhéanamh ar Dhóbhran Donn Lochafóil (Feabhla)
agus go dtabharfadh seisean tarrtháil dófa.
Shiúil siad leo go raibh siad san Domhan
Thoir agus go dtáinig siad go cúirt
agus caisleán Chinn Ghruagaigh na gCleasann.

Bhí sé féin ar siúl ag seilg, agus is amhlaidh
mar fuair siad an bhean a d'fhuadaigh sé ó
Dhonn Mhac A' Díorfaigh ag cíoradh a cinn
le cíor óir agus í ina suí i gcathaoir airgid.
Bhí lúcháir mhór uirthi rompu agus nuair a
tháinig an tráthnóna chuir sí i bhfolach iad.

Chomh luath agus tháinig an Gruagach isteach ar
an doras “Fud, fad, féasóige, mothaím
boladh an Éireannaigh bhinn bhréagaigh in mo
thíse” ars seisean.

“Bubo!” ars an bhean nach bhfuil a fhios agat
go mothóidh tú boladh 'Éireannaigh in do tigh
chomh fada agus bhéas mise ann.

Ar maidin lá arna mhárach, sular imigh
an Gruagach a sheilg d'fhiafraigh an bhean de
cá raibh a anam agus d'inis sé dí go raibh sé
faoi leic an dorais.  Ag teacht abhaile dhó,
tráthnóna, fuair sé leac an dorais cumhdaithe
le síoda agus sról agus d'fhiafraigh sé cad
é an fáth a raibh sin déanta.

Dúirt an bhean leis gur mar gheall airsean
a rinne sí é.  Chuir seo áthas mór air agus
dúirt sé gur cosúil dá mbeadh a fhios aicí cá
raibh a anam go mbeadh sí go maith dhó.

Lig sí uirthi go raibh fearg uirthi mar nár
inis sé an fhírinne dhí.  Sular imigh sé
ar maidin lá arna mhárach d'fhéach sí
fáil amach uaidh cá raibh a anam agus dúirt
sé leithe gur i gcarraig mhóir ar chúl an
tí bhí sé.

Chumhdaigh sí an charraig le síoda agus sról
agus nuair a tháinig an Gruagach abhaile
tráthnóna lig sé gáire as ar chruth
go bhfeicfeá an dúradán dubh a bhí thíos ar
thóin a ghaile.  D'fhiosraigh an bhean cad é
ábhar a gháire agus dúirt sé gur fan chóiriú
deas a rinne sí ar an charraig agus
gurbh fheasach dó anois dá mbeadh a fhios
aicí cá raibh a anam go ndéanfadh sí an-
mhór de.

Lig sí uirthi go raibh fearg agus mí-shásamh
mór uirthi agus ansin d'inis sé dí
go raibh crann fuinseoige san gharraidh;
istigh san chrann go raibh reithe agus san
reithe go raibh lacha agus san lacha go raibh ubh
agus nach muirbhfidh eisean a choíche go
mbuailfí leis an ubh sin é ós coinne an
dúradain dubh a bhí ar thóin a ghoile agus mar
sin de gur shíl sé go raibh léas aige chomh
fada ar a shaol agus bhí ag aon fhear eile
faoi an domhan.

Chomh luath lá arna mhárach agus mheas Donn
Mhac a' Díorfaigh go raibh an Gruagach fad
mór as baile fuair sé an tua bhriste
bhearnach a bhí ag an Ghruagach faoi cholbha
a leapa agus thoisigh sé ag gearradh an chrainn
fuinseoige agus le gach buille dár buaileadh
ar an chrann leis an tuaigh bhearnach chaill
an Gruagach neart céad fear agus chomh luath agus
mhothaigh sé é féin ag fás lag thug sé iarraidh
ar an bhaile.

Nuair a chuaigh ag Donn an
crann a leagadh d'imigh reithe de rása amach
as agus scairt Donn ar Mhadadh Rua ina
Coilleadh Craobhaí agus tháinig sé agus rug sé
sé ar a reithe agus mharbh sé é.

D'imigh lacha amach as ar eiteog agus scairt
Donn ar Sheabhac na Coilleadh Léithe agus
tháinig sé agus rug sé ar an lacha nuair a bhí
sí ag dul os cionn locha.  Thit ubh aistí síos
san loch agus scairt Donn ar Dhóbhran Donn
Lochafóil agus tháinig sé agus fuair an ubh.

Leis sin bhí an Gruagach ag tarraingt in aice
leis an bhaile agus le méid na feirge a bhí air,
bhí a chraos foscailte san riocht go raibh
an dúradán dubh a bhí ar thóin a ghoile air
feiceáil.

Chuaigh Donn ar a leath ghlúin agus
bhuail sé an Gruagach le hurchar den ubh
os coinne an dúradain dubh a bhí ar thóin a
ghoile agus thit sé síos marbh.

Bhí lúcháir mhór ortha, ar ndóighe, agus
chaith siad an oíche sin go súgach.  D'fhág
siad an Domhan Thoir lá arna mhárach
agus thug siad iarraidh ar an bhaile.

Bhí lúcháir agus an-lúcháir rompu.  Thit Dubh
Mhac a' Díorfaigh i ngrádh leis an darna
iníon a bhí ag an duine uasal.  Fuaras
sagart méiseach agus cléireach uisce agus pósadh
iad agus rinneadh bainis chúrtha, chartha a mhair
naoi n-oíche agus naoi lá agus gur bhfearr an lá
deireanach 'ná an chéad lá.

Chuaigh siadsan an t-áth, mise an clochán,
báitheadh iadsan agus tháinig mise.

Críoch.

(Ba ghnách a rá leis an scéalaí i
ndéidh scéal a críochnú “Míle beannacht
le hanamnaibh do chairde” san áit seo.)


