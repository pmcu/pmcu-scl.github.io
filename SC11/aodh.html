<!DOCTYPE html>
<html lang="ga">
<head>
<link rel="stylesheet" type="text/css" href="sc1.css">
<meta charset="utf-8" />
<title>Aodh Beag Ó Leortha</title>
</head>
<body>
<button onclick="goBack()">Siar</button>
<hr>
</nav>
<nav>
<a href="../index.html"> Baile </a> |
<a href="../liosta.xml"> Scéalta </a> |
<a href="md/brad.html">Tráchtaireacht</a>
</nav>
<hr>
<div>
<h1>Aodh Beag Ó Leortha</h1>
<p><img src=""></p>
<p>
  Bhí bean ann aon uair amháin, agus níl anois,
  agus is cuma cé acu bhí nó nach raibh.  Bhí mac
  aici a raibh Aodh Beag Ó Leortha air.  Tháinig
  sé isteach aon lá amháin chuige n-a mháthair.</p>
<p>
  “Faigh réidh cearc is bunnóg,” arsa' eisean;
  “go rachaidh mé a dh'iarraidh iníne an rí.”</p>
<p>
  Dúirt a mháthair leis, “Ó, a mhic mhuirnigh, cad
  é chuir sin in do cheann?  Nach muireofar thú, má
  théid tú de chomhair tí an rí?  Chan fhaigheadh aon
  duine iníon an rí ach an té bhainfeadh trí gháire aistí.” </p>
</div>

<div id="overflow">
  <p>
  Dúirt sé gan ghéilleadh dó sin go rachadh.  D'imigh Aodh Beag
  Ó Leortha is thug sé sean-bheitheach bán leis.</p>
<p>
  Nuair a bhí sé i bhfogas do gheata an rí, chuaigh sé a
  mharcaíocht ar an tsean-bheitheach.  Bheir greim
  eireabaill air is chuir sé an beitheach ar ais chun
  an gheata.</p>
<p>
  D'fhiosraigh fear an gheata dhe
  cad é bhí a dhíth air.  Dúirt sé go raibh sé
  ag dul a dh'iarraidh iníne an rí.  Bhí sí
  thuas i mullach an tí bairr is rinne sí gáire
  mór.</p>
  <p>
  “Tá trian do do iníon bainte agam, a rí,” arsa Aodh Beag.</p>
  <p>
  “Tá, le donas is le doghrainn daoi,” arsa an rí.</p>
  <p>
  D'imigh Aodh Beag a bhaile.  Lá arna mhárach thug sé boc
  gabhair leis.  Chuaigh sé a mharcaíocht ar an mboc.
  Bheir sé greim dhá adhairc air.</p>
  <p>
  D'fhiosraigh fear an gheata gá raibh sé ag dul.  Dúirt sé go raibh sé
  ag dul a dh'iarraidh iníne an rí.  Bhí iníon
  an rí i mullach an tí bairr is rinne sí
  gáire mór eile.</p>
  <p>
  “Tá dhá thrian do do iníon bainte agam, a rí.”</p>
  <p>
  “Tá, le donas is le doghrainn daoi,” arsa an rí.</p>
  <p>
  D'imigh Aodh Beag a bhaile.  Lár  arna mhárach thug sé cráin
  mhuice leis.  Nuair a bhí sé ag an gheata, chuaigh sé a mharcaíocht
  ar an chráin is bheir sé greim dhá chluais uirthi.</p>
  <p>
  “Cad é tá a dhíth ort?” arsa fear an gheata.</p>
  <p>
  “Tá mé ag dul a dh'iarraidh iníon an rí,” arsa Aodh Beag.</p>
  <p>
  Bhí sí thuas i mullach an tí bairr is rinne
  sí gaire mór eile.</p>
  <p>
  “Anois, a rí, tá do iníon bainte agam.”</p>
  <p>
  “Tá, le donas agus le doghrainn daoi,” arsa
  an rí; “Chan fhaigheann tú anois í,” a deir an
  rí, “go mbeara tú ceann an fhathaigh thall
  atá san choill chugam.”</p>
  <p>
  D'éirigh Aodh Beag ar maidin.  Charbh fhada
  gur chas fathach mór air.</p>
  <p>
  “A rógaire agus a chnéamhaire,” arsa' an fathach,
  “cad é rug ag teacht de chomhair m'áite thú?
  Is mór liom i ngreim thú, agus is beag liom
  in dá ghreim thú; níl ach scubóg luaithreadh ar
  bharr mo theangadh ionat.”</p>
  <p>
  “Glór Dé os ceann do ghlóir, a bhodaigh
  shalaigh,” arsa Aodh Beag.</p>
  <p>
  “Cé acu is fhearr leat, coraíocht nó crua-chomhrac?” arsa' an fathach.</p>
  <p>
  “Is fhearr liom coraíocht,” arsa Aodh Beag.</p>
  <p>
  Bheir siad ar a chéile sna snadhmannaibh
  crua coraíocht' go ndéanadh siad
  creagán den mbogán, bogán den chreagán;
  dhá dtiocfadh duine ó íochtar an domhain go
  huachtar an domhain gur ag amharc ar an dís
  seo thiocfadh.  Charbh fhada go dtug Aodh
  Beag fáscadh dhó; chuir sé go dtí n-a ghlúine
  istalamh é, an dara fáscadh go dtí bhásta
  a bhrístí, an treas fáscadh go dtí úll a
  scornaí.</p>
  <p>
  “Fód gearr glas uaim os do cheann, a
  bhodaigh shalaigh.”</p>
  <p>
  “A Aoidh Bhig Uí Leortha mhuirnigh, ná déan
  thusa sin; bheara mé a bhfuil amuigh
  istigh agam duit, agus ná déan sin.”</p>
  <p>
  “Is liom féin sin ó do lása amach,” arsa Aodh Beag,
  ag caitheamh a chinn de, naoi n-iomaire, naoi n-eitrinn,
  gan tuisleadh, gan tuirlingt.  Bhí an ceann ag teacht ar an
  cholainn arís.  Bhuail sé barr-chos air.</p>
  <p>
  “Charbh fhoráil duit,” arsa' an ceann, “dhá
  bhfaighinn sé ar an cholainn arís, tusa ná
  fir Éireann nach scoithfeadh é.”</p>
  <p>
  “Bhí fhios agam féin sin,” arsa Aodh Beag.</p>
  <p>
  Chaith sé an ceann trasna a ghualainne.  Bhí sé ag teacht a
  bhaile go tigh an rí.  Chas fear ar an mbealach air, ceangailte
  do chrann. Is é an t-ainm a bhí air an Crochaire Tarnochta.</p>
  <p>
  “A Aoidh Bhig Uí Leortha mhuirnigh,” arsa 'n Crochaire Tarnochta,
  “scaoil as seo mé.”</p>
  <p>
  “Chan fhuil baint agam duit, is geabhfa mé láimh leat,” arsa Aodh Beag.</p>
  <p>
  D'imigh Aodh Beag go tigh an rí.  Chaith sé an ceann chuig an rí.
  Bhí an rí lán áthais go raibh fathach marbh.</p>
  <p>
  Lá  arna mhárach d'imigh Aodh Beag chun na coilleadh is
  chonaic sé fathach mór ag teacht.  Tháinig an fathach chuige.</p>
  <p>
  “A rógaire agus a chnéamhaire, mharbh tú mo dheartháir inné.  Is mór liom i
  ngreim thú agus is beag liom i ndá ghreim; níl ach scubóg luaithreadh
  ar bharr mo theangadh ionat.”</p>
  <p>
  “Glór Dé os ceann do ghlóir, a bhodaigh shalaigh; muirfidh mé thú
  féin inniu.”</p>
  <p>
  Bheir siad ar a chéile sna snadhmannaibh crua coraíochta
  go ndéanadh siad creagán den mbogán, bogán den chreagán,
  tobar fíoruisce i lár na cloiche glaise le
  neart, teann agus dochar ar an mball sin; dá
  dtiocfadh duine ó íochtar an domhain go
  huachtar an domhain, gur ag amharc ar an
  dís seo thiocfadh.</p>
  <p>
  Leis sin thug Aodh Beag fáscadh dó agus chuir sé
  go dtí n-a ghlúine istalamh é, an dara fáscadh go dtí bhásta a
  bhrístí, an treas fáscadh go dtí úll a scornaí.</p>
  <p>
  “Fód gearr glas uaim os do cheann, a
  bhodaigh shalaigh.”</p>
  <p>
  “A Aodh Bhig Uí Leortha mhuirnigh, ná déan
  thusa sin; bheara mé a bhfuil amuigh agus istigh
  agam duit.”</p>
  <p>
  “Is liom féin sin ó do lása amach,” arsa
  Aodh Beag, ag caitheamh a chinn de, naoi n-iomaire,
  naoi n-eitrinn, gan tuisleadh, gan tuirlingt.</p>
  <p>
  Bhí an ceann ag teacht ar an cholainn arís.  Bhuail
  sé barr-chos air.</p>
  <p>
  “Charbh fhoráil duit,” arsa' an ceann, “dá bhfaighinnse
  ar an cholainn arís, tusa ná fir Éireann nach scoithfeadh é.”</p>
  <p>
  Thug Aodh Beag an ceann leis trasna a ghualainne go raibh sé
  san áit a raibh an Crochaire Tarnochta.</p>
  <p>
  “A Aoidh Bhig Uí Leortha, scaoil as seo mé.”</p>
  <p>
  “Chan fhuil baint agam duit, is geabhfa mé láimh leat.”</p>
  <p>
  D'imigh leis go tigh an rí agus ceann an fhathaigh leis.
  Bhí an rí lán áthais go raibh an dá fhathach marbh.
  Thug sé isteach chun tí é, agus thug sé togha gach bídh
  dó is rogha gach dí is fuair leaba dó.</p>
  <p>
  Ar maidin d'éirigh Aodh Beag is chuaigh chun na coilleadh arís.
  Chonaic sé fathach mór ag teacht.</p>
  <p>
  “A rógaire agus a chnéamhaire,” arsa' an
  fathach, “cad é bheir ag teacht fá mo chúirt,
  fá mo chathair thú i ndiaidh mo bheirt deartháir a mharbhadh?
  Is mór liom i ngreim thú, is beag liom i ndá ghreim thú, agus níl
  ach scubóg luaithreadh ar bharr mo theangadh ionat.”</p>
  <p>
  “Glór Dé os ceann do ghlóir,” arsa Aodh Beag, “b'fhéidir go muirfinn
  thú féin inniu.”</p>
  <p>
  Bheir siad ar a chéile sna snadhmannaibh crua coraíochta
  go ndéanadh siad creagán den mbogán, bogán den chreagán,
  is tobar fíoruisce i lár na cloiche glaise le neart, teann
  is dochar ar an mball sin; dá dtiocfadh duine ó íochtar an
  domhain go huachtar an domhain gur ag amharc ar an dís seo
  thiocfadh.</p>
  <p>
  Thug Aodh fáscadh dó is chuir sé go dtí n-a ghlúine
  istalamh é, an dara fáscadh go dtí bhásta a bhrístí, an
  treas fáscadh go dtí úll a scornaí.</p>
  <p>
  “Fód gearr glas uaim os do cheann, a bhodaigh shalaigh.”</p>
  <p>
  “A Aodh Bhig Uí Leortha, ná déan thusa sin; bheara mé a
  bhfuil amuigh agus istigh agam duit.”</p>
  <p>
  “Is liom féin sin ó do lása amach,” arsa Aodh Beag,
  ag caitheamh a chinn de naoi n-iomaire, naoi n-eitrinn,
  gan tuisleadh, gan tuirlingt.  Bhí an ceann ag teacht
  ar an cholainn arís.  Bhuail sé barr-chos air.</p>
  <p>
  “Charbh fhoráil duit;” arsa' an ceann; “dá bhfaighinnse
  ar an cholainn arís, tusa ná fir Éireann nach scoithfeadh é.”</p>
  <p>
  “Bhí fhios agam féin sin,” arsa Aodh Beag, ag caitheamh an
  chinn trasna a ghualainne.</p>
  <p>
  D'imigh leis go raibh sé ag Crochaire an
  Tarnochta.</p>
  <p>
  “A Aoidh Bhig Uí Leortha, scaoil as seo mé.”</p>
  <p>
  Lig Aodh Beag an ceann síos ar an talamh,
  scaoil sé an Crochaire Tarnochta.<p>
  <p>
  Bheir an Crochaire Tarnochta ar Aodh Bheag, bhain
  sé a chuid éadaigh de is chuir sé a chuid
  éadaigh féin ar Aodh Bheag.  Cheangail sé
  Aodh Beag den chrann.  Thug sé ceann an
  fhathaigh leis go tigh an rí.</p>
  <p>
  Bhí an rí lán áthais go raibh na fathaigh marbh.
  Shíl sé gurb é Aodh Beag a bhí aige.  Bhí oíche
  spóirt is ceoil acu eadra sin is maidin.</p>
  <p>
  Thug an Crochaire Tarnochta iníon an rí leis.
  Ar maidin, nuair a d'éirigh an rí, bhí a iníon
  ar siúl.  Chuala sé gurb é an Crochaire Tarnochta
  thug a iníon leis.</p>
  <p>
  Chuir sé fir amach a chuartú Aodha Bhig.
  Fuair siad ceangailte den chrann é.  Scaoil siad é.
  Thug siad a bhaile go tigh an rí é.</p>
  <p>
  Bhí an rí dócrach buartha gur tugadh an bhean ar siúl.</p>
  <p>
  “Bheara mé áit na bhfathach duit,” arsa' eisean le hAodh
  Beag, “ach fanacht agam.”</p>
  <p>
  “Chan fhanaim,” arsa Aodh, “go rachaidh mé a chuartú mo mhná.”</p>
  <p>
  Fuair sé réidh an chearc agus an bhonnóg.  D'imigh sé leis
  gur chas abhainn air.  Chuaigh sé a ní a chos.  Chonaic sé breac mór
  san abhainn.  Dúirt sé leis an bhreac,</p>
  <p>
  “Is maith agam thú le haghaidh mo bhonnóige.”</p>
  <p>
  “A Aodh Bhig Uí Leortha mhuirnigh, ná déan thusa sin, agus níl
  aon chrua-chás dá mbeidh tú ann nach gcuideoidh mé leat.”</p>
  <p>
  D'imigh leis gur chas cú bheag ghearr ghlas ar thaoibh sléibhe air.
  Chuaigh sé ag ithe greim.  D'iarr sé ar an chú cuidiú leis.</p>
  <p>
  Dúirt an chú, “Chan fhiú duit mo leithidse i bhfad a bheith
  ar aon iúl leat.”</p>
  <p>
  Chaith sé a sháith den arán chuig an chú.</p>
<p>
  “Níl aon chrua-chás,” arsa' an chú, “dá mbeidh tú
  choíche ann nach gcuideoidh mé leat.”</p>
<p>
  D'imigh Aodh Beag leis.  Char stad sé go raibh sé
  aige tigh an Chrochaire Tarnochta.  Chonaic iníon
  an rí ag teacht é.</p>
<p>
  “Céad míle fáilte dhuit, a Aodh;” a deir sí,
  “shíl mé nach bhfeicinn a choíche thú.  Níl fhios
  agam cad é dhéanfas mé leat.  Nuair a thiocfas
  an fathach seo a bhaile, muirfidh sé thú.”</p>
<p>
  Bhí lá spóirt acu go raibh an tráth moille
  ag teacht.  Chuir sí Aodh Bheag i bhfolach.</p>
<p>
  Tháinig an Crochaire Tarnochta isteach,
  sean-bheitheach leis trasna a ghualainne.
  Tharraing thríd an tine is thríd an luaithrí
  é is thríd na fiacla fada fuara is d'fhág
  thuas é ar aon ghreim amháin.</p>
<p>
  “Frú, frá, féasóg, mothaím boladh an Éireannaigh
  bhréagaigh bhradaigh ag teacht fá mo chúirt is
  fá mo chathair anocht.”</p>
<p>
  A rúin agus a ghrádh agus a mhic is fearr ná an
  t-athair, bhí mise i mullach an tí bairr; bhí
  éanlaith beaga na hÉireann ag luí orm.”</p>
<p>
  “Ó, b'fhéidir sin, b'fhéidir sin,” arsa eisean.

  Chuaigh siad a luí.</p>
<p>
  “Anois;” arsa iníon an rí, “dá bhfaighfeá
  thusa bás, cad é dhéanainnse 'sa tír strainseartha
  so?”</p>
<p>
  “Ó! hó!” arsa eisean, “chan fhaghaimse bás a choíche;
  chan ionam féin atá m'anam.”</p>
<p>
  “Ó! is cá bhfuil sé?” arsa iníon an rí.</p>
<p>
  “Tá sé san mbáinseoig ghlas tá os coinne an dorais.”</p>
<p>
  D'imigh leis ar maidin.  D'éirigh iníon an rí is
  fuair sí rósaí is pamhsiní agus gach aon seort dá
  raibh deas is chuir sí thart ar an mbáinseoig é.</p>
<p>
  Ag teacht a bhaile don Chrochaire Tarnochta, bhí fia
  mór trasna a ghualainne leis.  Tharraing thríd an tine
  is thríd an luaithrí é is thríd na fiacla fada fuara
  is d'fhág thuas ar aon ghreim amháin é.</p>
<p>
  “Frú, frá, féasóg, mothaím boladh an Éireannaigh bhréagaigh
  bhradaigh ag teacht fá mo chúirt is fá mo chathair anocht.”</p>
<p>
  “A rúin agus a ghrádh, nach mbeidh sin ann, fad is bheas mise ann?”</p>
<p>
  “Tá agus thuilleadh ann,” a deir sé.</p>
<p>
  “Ó, bhí mise i mullach an tí bairr, agus bhí éanlaith beaga na hÉireann
  ag luí orm.”</p>
<p>
  “B'fhéidir sin, b'fhéidir sin,” arsa' eisean.</p>
<p>
  Chuaigh sé amach.</p>
<p>
  “Cad é an scéal don mbáinseoig a bheith lán rósaí is pamhsiní?”</p>
<p>
  “Nár dhúirt tú,” arsa iníon an rí, “gur sin an áit i raibh d'anam?
  Ba mhaith liom a bheith muirneach ar an áit i raibh d'anam.”</p>
<p>
  “Óch! Ó!” a deir sé, “dá mbeadh fhios agat cá bhfuil m'anam,
  is cosúil go mbeifeá muirneach air?”</p>
<p>
  “Bheinn, bheinn,” a deir sí, “muirneach air.”</p>
<p>
  “Tá crann thíos ansin ar bhruach na farraige is
  tá tonóg istigh sa chrann agus tá ubh i dtóin na
  tonóige agus istigh san ubh atá m'anam, agus chan
  fhaghaimse bás a choíche go dtí go dtiocfadh
  Aodh Beag Ó Leortha atá i nÉirinn agus go ngearrfaidh
  sé an crann leis an tuaigh bhriste bhearnach tá faoin
  leaba, agus sin rud nach dtig a choíche.”</p>
<p>
  Ar maidin lá  arna mhárach, nuair a d'imigh an
  Crochaire Tarnochta, d'imigh Aodh Beag is
  fuair sé an tua.  Thoisigh a ghearradh an chrainn.
  Nuair a bhí an crann i bhfogas do bheith gearrtha,
  léim tonóg amach as san fharraige.</p>
<p>
  “A chú bheag ghearr ghlas a chas orm sa tsliabh,
  rith is gabh an tonóg damh.”</p>
<p>
  Rith an chú is ghabh sé an tonóg dó.  Thit an ubh
  as tóin na tonóige.</p>
<p>
  “Ó, a bhric mhuirnigh chas orm, faigh an ubh damh.”</p>
<p>
  Rith an breac is fuair sé an ubh dó.  Bhí
  an Crochaire Tarnochta ag teacht, lán samhláis.</p>
<p>
  Bheir Aodh Beag ar an ubh agus bhuail i gclár an
  éadain é.  Thit sé marbh.  D'imigh Aodh Beag is
  bhain sé an ceann de.</p>
<p>
  Chruinnigh siad a raibh a shaibhreas amuigh
  agus istigh aige.  Tháinig a bhaile go tigh an
  rí.</p>
<p>
  Bhí an rí lán-lúcháireach fá Aodh Bheag is fána
  iníon a theacht a bhaile.  Bhí bainis lae is
  bliana acu, an lá deireanach chomh maith leis
  an chead lá.  Sin mo scéalsa agus brobh in do
  bhéalsa agus ceapaire fada buí in mo bhéalsa.</p>

</div>
<hr>
<p>
<ul>

  <li><a  href="Nóra.pdf">Bunleagan </a></li>
</ul>
</p>
<table>
	<tr><td ><img src="/pic/home.png"></img></td><td><a href="/index.html">Baile</a></td></tr>
</table>
<p>
	<p>
	<button onclick="goBack()">Siar</button>
	</p>
	<script>
	function goBack() {
	 window.history.back();
	}
	</script>
</body>
</html>
