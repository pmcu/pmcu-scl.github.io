<!DOCTYPE html>
<html lang="ga">
<head>
<link rel="stylesheet" type="text/css" href="scl1.css">
<meta charset="utf-8" />
<title>Ó Mathghamhna agus na Síógaí</title>
</head>
<body>
	<div>
		<h2>Imirt na nDaoineadh Maithe, nó
		Siabhraí, ar Ó Mathghamhna
		agus ar a Bhuachaill</h2>
		<img src="siog-pic.jpg">
		<p>
		Mórán blian ó shin, i bhfad sula
		tháinig leis na Sacsanaibh namhadmhara
		an lámh in uachtar a fháil go hiomlán ar
		Chúig Chúige na hÉireann, do chónaigh in
		Ibh Eachach fear de mhuintir Uí Mhathghamhna,
		agus bo tiarna ar roinn mhór talamhn é,
		acht ní raibh se ar a shon sin mórdhálach nó
		taibhreach. Bhí comharsana bochta aige, agus
		ba ghnáthach lena mbeathaigh dul thar
		teorainn, agus díobháil a dhéanamh d'á
		bhairr. Dúirt Ó Mathghamhna go gcaithfeadh sé
		cos a chur ar an obair sin, agus oíche áirithe
		ghlaoigh sé ar a bhuachaill. </p>
	</div>
	<div id="overflow">
		<p>
		“Éirigh i do shuí,” ar sé, “a bhuachaill is fearr
		do bhí ag duine bocht riamh, agus rachfaidh muid ag
		feicsin ár ngort.  Is deimhneach
		go gcreachfar sinn má ligfimis níos sia do bha agus
		do chapallaibh ár gcomharsan cead a gcos a bheith acu
		gan leorghníomh éigin a fháil ina thaobh. Ba oíche
		breá gealaí í, agus shíleadar go raibh an lá i
		ngoirgheacht dhóibh, oir insna laethibh úd bhí
		uaireadóirí gann.  Ghléasadar araon a gcuid éadaí
		umpu, agus chuireadar chun an bhóthair. Ar ndul
		amach don bhuachaill dúirt sé:—
		<p>
		“Gaoth aneas bíonn sí te agus cuireann sí rath
		ar síoltaibh,
		Gaoth aduaidh bíonn sí fuar agus cuireann sí
		fuacht ar dhaoinibh,
		Gaoth aniar bíonn sí fial agus cuireann sí
		iasc i líontaibh,
		Gaoth anoir bíonn sí ag sioc agus baineann sí
		troigh den taoide.”
		</p>
		<p>
		Bhí an áit a rabhadar ag triall suas le
		dhá mhíle uathu, acht is gearr a chuadar an
		tráth a chualadar fuaim agus fothram ina
		ndiaidh mar bheadh tiomargadh daoineadh
		ag aighneas le chéile; bhíodar insan am
		chéanna ag cur na slí dhíobh go luaimneach
		mear agus iad uile ag marcaíocht ar capallaibh.
		</p>
		<p>
		“A Mháistir, cé hiad so, atá d'ár n-ionsaí,” ar
		an buachaill.
		</p>
		<p>
		“Croí cráite chugat,” a dúirt Ó Mathghamhna,
		“is cuma dhuit; ná bac iad féin.  An rud nach
		mbaineann leat, ná bain leis.  Luigh isteach
		faoin dtor so ar an gclaí agus lig dóibh imeacht
		thart. Ní raibh acht aimsir aige druidim i leath
		taoibh an uair bhí tosach na marcach ina láthair,
		acht níor thug aon duine dhíobh faoi deara
		Ó Mathghamhna agus a bhuachaill nó gur tharla do
		fhear ruadh a bhí ag a ndeireadh iad a fheicsin.
		</p>
		<p>
		“Fóill, fóill,” ar sé, “iopaigí ar ais, tá daoine
		iargcúlta anso.”
		</p>
		<p>
		Ar filleadh dhóibh chonacadar Ó Mathghamhna.
		</p>
		<p>
		“An bhfuil aithne ag aon agaibh ar na fir so,” ar
		an t-uachtarán a bhí orthu.
		</p>
		<p>
		“Tá,” dúirt duine dá raibh ina measc. “Is gairid an
		fear gallánta so, darb' comhainm Ó Mathghamhna, agus
		na fearaibh uaisle ar a
		ndeirtí:—
		<p>
		'Ó Mathghamhna in iarthar agus tiarna Ibh Laoghaire,
		Dís i dtiarnas agus ina ndiaidh sin ag iarraidh déirce.'
		</p>
		<p>
		Is minic, gan amhras, chualabhar trácht tharstú an tráth
		a bhíobhar in bhur gcónaí i dTír na mBan Uaigneach.”
		</p>
		<p>
		Do ghéilleadar go léir dá chaint.  Tar éis a gcomhairle a
		chur le chéile bhreithníodar go mb'fhearr iad a bhreith leo
		ina gcuideachta. Bhí capall ag inighilt i bpáirc cóngarach
		dóibh agus chuireadar Ó Mathghamhna in airde air, agus a
		bhuachaill ar mhuin muice a bhí ag tomhach i ndíog an
		bhóthair, oir is fearr marcaíocht ar ghabhar ná an
		choisíocht dá fheabhas.  Ansan, do ghluaiseadar chun siúil.
		</p>
		<p>
		Ghlac iontas mór an buachaill faoi fáth a dtaistil, agus
		is gearr a chuadar an uair d'fhiafraigh sé den duine a
		bhí in aice leis cá rabhadar ag dul?
		</p>
		<p>
		“Labhair go híseal,” ar sé, “no gheobhfar de cosaibh
		ionnat. Is sinne na Daoine Maithe ó Lios an Dúthaigh,
		agus is féidir linn óigbhean uasal atá le pósadh anocht
		a fhuadach má chuireann sí trí sraotha aisti gan 'Dia linn,'
		a rá.  Tá an áit tuairim le sé mhíle uainn, agus mar is
		riachtanach dúinn a bheith ann in am caithfimid deithneas a
		dhéanamh.”
		</p>
		<p>
		Ar críochnú an chomhrá so do bhíodar ag sruthán beag a rith
		trasna an bhóthair, agus shiúl na capaill tríd, ach do thug
		an mhuc aon léim amháin thairis.
		</p>
		<p>
		“Is maith an léim ó mhuic í,” ar an buachaill, de ghuth ard.
		</p>
		<p>
		Rugadh air agus tugadh batráil dó ó bhaitheas a chinn go
		bonnaibh a chos.  Níor lig eagla dó focal eile a labhairt go
		ráinigeadar an teach mar a raibh an pósadh le bheith.
		Ba iomarcach na daoine a bhí ann, maille le ceolta binne
		agus gach aoibhneas a mhéadódh a lúcháire. Chuir na Daoine
		Maithe, nó Siabhraí, Ó Mathghamhna agus a bhuachaill faoi
		dhraíocht, agus iad féin mar a gcéanna.
		</p>
		<p>
		Chuadar isteach insan seomra ann a raibh an cóisir, agus an
		lanamhain óg agus an sagart ina meán, agus d'fholaíodar iad
		féin i gcúineadh na bhfuinneog. Ar a mbeith dhóibh ann
		tamall do lig an bhean óg sraoth, gan “Dia linn,” a rá.
		</p>
		<p>
		“Tá a trian againn,” ar na Daoine Maithe.
		</p>
		<p>
		I gceann tréimhse gearr eile lig sí an dara sraoth, acht
		níor chuimhnigh sí ar “Dia linn,” a rá go tráthúil.
		</p>
		<p>
		“Éistigí,” ar na Daoine Maithe, “Tá a dá dtrian againn.”
		</p>
		<p>
		Go luath ina dhiaidh sin chuir sí an tríú sraoth aisti, acht
		is tapadh d'fhreagair an buachaill “Dia linn.”
		</p>
		<p>
		Ní túisce a dúirt sé na focail so ná, ar phreab na súl, do
		chaith na Daoine Maithe é ar fud na miasa a bhí leagtha
		ar an gclár, agus is cóir do mheas gur mór an glór a rinne
		sé. Do rith gach n-aon chun an dorais, agus do leonadar agus
		do leagadar a chéile ag iarraidh dul amach.
		</p>
		<p>
		Níor lean an draíocht níos sia d'Ó Mathghamhna nó dá
		bhuachaill. Ar feicsin na sóláistí bídh ina dtimpeall,
		shuíodar síos ag an gclár agus chromadar ar ithe agus ar ól,
		gan duine ina bhfochair, oir bhí ocras orthu.
		</p>
		<p>
		“Ba chuibhe dhamhsa,” ar an sagart, ar athsmaoineamh cén rud
		a ba chóir a dhéanamh, “fanaimis agus fios a fháil uatha súd
		cé hiad féin ná teitheamh go neimhéifeachtúil.”
		</p>
		<p>
		Chuaigh sé chun cainte leo agus d'innis dó a dtasc de réir
		mar a theagmhaigh ina slí.  D'admhaigh an sagart ó nach
		raibh an óigbhean pósta fós gur don bhuachaill ba chirte í a
		thabhairt mar nuachair.  Bhí a hathair agus a máthair ar an
		aigne chéanna, acht do chomhairlih an buachaill iad an
		cleamhnas a chur ar cairde go n-iarrfadh sé cead agus
		beannacht a athar agus a mháthar féin, agus do réitíodar ar
		an gcoinníoll sin.
		</p>
		<p>
		Tháinig tuirse ar Ó Mhathghamhna agus ar a bhuachaill, agus
		chuadar chun codlata i leaba clumh-éan a taispeánadh dóibh i
		seomra in uachtar an tí.  Thiteadar i suan trom mar bhíodar
		tnáitei ndiaidh a dtrus, ach ar mhuscailt dóibh ar maidin,
		agus an ghrian go hard insan aer, is amhlaidh a bhíodar
		sínnte i reidh-chnoc fraoich, agus gan duine nó teach ina
		radharc.
		</p>
		<p>
		Do chasadar abhaille go tréith chun a n-ionaid chomhnaithe.
		Thógadar claí-teorainn leathan ard idir iad féin agus a
		gcomhrsanaibh, agus riamh ina dhiaidh sin ní raibh gá acu
		imní a ghlacadh le eagla go ndéanfaí foghal dá n-arbhar.
		</p>
		<p>
		Pádraig Ó Briain.
		</p>
		<p>
		Baile Átha Cliath, Mí Deireadh an tSamhraidh, 1888.
		</p>

</div>
<p>
<ul>
  <li><a  href="../index.html">Baile</a></li>
  <li><a  href="IG-III-84-6.pdf">Bunleagan </a></li>
</ul>
</p>
</body>
</html>
